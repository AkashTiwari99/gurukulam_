<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> sarga_29 </title>
</head>
<body>
    <div class="page">
        <strong>
            <div class="section" id="RAM_k01_S029" type="sarga" data-name=" sarga" data-title="बालकाण्डे एकोनत्रिंशः सर्गः"></div><br/>
            <h1>बालकाण्डे एकोनत्रिंशः सर्गः </h1>
            <div class="verse" type="shloka" id="RAM_k01_S029_V001">
                <div class="versetext" uvacha="valmiki">अथ तस्याप्रमेयस्य वचनं परिपृच्छतः ।<br/>विश्वामित्रो महातेजा व्याख्यातुमुपचक्रमे ॥ 1.29.1॥</div>
                <div class="vyakhya" id="RAM_k01_S029_V001_B001">तस्य रामस्य परिपृच्छतो वचनम् । श्रुत्वेति शेषः । व्याख्यातुम् । पृष्टोत्तरमिति शेषः ॥ 1.29.1 ॥</div><br/>
            </div>
            <div class="verse" type="shloka" id="RAM_k01_S029_V002">
                <div class="versetext" uvacha="Vishvamitra">इह राम महाबाहो विष्णुर्देवनमस्कृतः ।<br/>वर्षाणि सुबहूनीह तथा युगशतानि च ॥ 1.29.2॥</div>
                <div class="vyakhya" id="RAM_k01_S029_V002_B001">इह वने । इह प्रदेशे ॥ 1.29.2 ॥</div><br/>
            </div>
            <div class="verse" type="shloka" id="RAM_k01_S029_V003">
                <div class="versetext" uvacha="Vishvamitra">तपश्चरणयोगार्थमुवास सुमहातपाः ।<br/>एष पूर्वाश्रमो राम वामनस्य महात्मनः ॥ 1.29.3॥</div>
                <div class="vyakhya" id="RAM_k01_S029_V003_B001">तपश्चरणयोगार्थम् । स्वाचारेण लोकप्रवर्तनाय स्वतपश्चरणम् । वामनस्य करिष्यमाणवामनावतारस्य विष्णोः पूर्वाश्रमो वामनावतारात्पूर्वकाले तपोयोगार्थं परिगृहीत आश्रमः ॥ 1.29.3 ॥</div><br/>
            </div>
            <div class="verse" type="shloka" id="RAM_k01_S029_V004">
                <div class="versetext" uvacha="Vishvamitra">सिद्धाश्रम इति ख्यातः सिद्धो ह्यत्र महातपाः।<br/>एतस्मिन्नेव काले तु राजा वैरोचनिर्बलिः ॥ 1.29.4॥</div>
                <div class="vyakhya" id="RAM_k01_S029_V004_B001">सिद्धाश्रमत्वव्यवहारे बीजमाह हि यस्मात् । अत्र महातपा विष्णुस्तपःसिद्धो जात इति । एतस्मिन्काले विष्णोस्तपःकाले ॥ 1.29.4 ॥</div><br/>
            </div>
            <div class="verse" type="shloka" id="RAM_k01_S029_V005">
                <div class="versetext" uvacha="Vishvamitra">निर्जित्य दैवतगणान्सेन्द्रान्सहमरुद्गणान् ।<br/>कारयामास तद्राज्यं त्रिषु लोकेषु विश्रुतः ॥ 1.29.5॥</div>
                <div class="vyakhya" id="RAM_k01_S029_V005_B001">मरुद्गणानावहादिवायुगणान् । कारयामास । स्वार्थे णिच् । चकारेत्यर्थः । यद्वा इन्द्रादिराज्यं स्वीयैः कैश्चिदेव कारयामासेत्यन्वयः ॥ 1.29.5 ॥</div><br/>
            </div>
            <div class="verse" type="shloka" id="RAM_k01_S029_V006">
                <div class="versetext" uvacha="Vishvamitra">यज्ञं चकार सुमहानसुरेन्द्रो महाबलः ।<br/>बलेस्तु यजमानस्य देवाः साग्निपुरोगमाः ।<br/>समागम्य स्वयं चैव विष्णुमूचुरिहाश्रमे ॥ 1.29.6॥</div>
                <div class="vyakhya" id="RAM_k01_S029_V006_B001">बलेर्यजमानस्य । व्यवहारं दृष्ट्वेति शेषः । साग्निपुरोगमाः । पुरोगमेनाग्निना सहिता इत्यर्थः । अग्निमुखत्वाच्च देवानां तस्मिन्पुरोगमत्वम् । स्वयमेवागम्य, न तु दूतमुखेन ॥ 1.29.6 ॥</div><br/>
            </div>
            <div class="verse" type="shloka" id="RAM_k01_S029_V007">
                <div class="versetext" uvacha="Vishvamitra">बलिवैरोचनिर्विष्णो यजते यशमुत्तमम् ।<br/>असमाप्तव्रते तस्मिन्स्वकार्यमभिपद्यताम् ॥ 1.29.7॥</div>
                <div class="vyakhya" id="RAM_k01_S029_V007_B001">यजते कर्त्रभिप्रायत्वादात्मनेपदम् । नन्वसुरस्य बलेर्देवद्विषो यागाद्यनुपपत्तिः । यागतर्पणीयदेवताभावात् । इन्द्रादीनां तद्द्वेष्यत्वात् । न च शब्दमात्रं देवतेति युक्तम् । अर्थवादप्रमाण्येन देवताया विग्रहवत्त्वस्योत्तरमीमांसायां सिद्धान्तितत्वादिति चेन्न । कर्मदेवाजानदेवभेदेन देवानां द्वैविध्यात् तत्र ये कर्मणा देवत्वं प्राप्तास्ते कर्मदेवाः । आजानदेवास्तु यज्ञमन्त्रार्थभूता मन्त्रेण नित्यसम्बद्धाः कर्मदेवेभ्यः प्राचीना एव । तत्कर्मदेवानां द्वेष्यत्वेऽप्याजानदेवानां यज्ञे तर्प्यत्वेन न दोषः । विघ्नकर्तारोऽप्यत्र कर्मदेवा एव । यज्ञाद्यधिकाराभावोऽप्याजानदेवानामेव स्वयष्टव्यदेवतान्तराभावात् । कर्मदेवानां त्वस्त्येव । अत एवेन्द्रादीनां यज्ञादिश्रवणं नानुपपन्नमित्यन्यत्र विस्तरः । असमाप्तव्रतेऽसमाप्तयज्ञे । स्वकार्यमात्मीयानां देवानां कार्यम् । अभिपद्यताम् सम्पाद्यताम् ॥ 1.29.7 ॥</div><br/>
            </div>
            <div class="verse" type="shloka" id="RAM_k01_S029_V008">
                <div class="versetext" uvacha="Vishvamitra">ये चैनवभिवर्तन्ते याचितार इतस्ततः ।<br/>यच्च यत्र यथावच्च सर्व तेभ्यः प्रयच्छति ॥ 1.29.8॥</div>
                <div class="vyakhya" id="RAM_k01_S029_V008_B001">असमाप्तव्रत इत्युक्तेः प्रयोजनं दर्शनं दर्शयन्तस्तत्सम्पादन उपायमपि स्वयमेव वदन्ति ये चेति । अभिवर्तन्ते प्राप्नुवन्ति । इतस्ततो नानादेशेभ्यः । यत्र गोभूहिरण्यादिविषये । यच्च वस्तु याचन्ते तेभ्यस्तत्सर्वं यथावद्यज्ञसाद्गुण्यायावमानादिरहितं सत्कारपूर्वं प्रयच्छति । चौ एवार्थे ॥ 1.29.8 ॥</div><br/>
            </div>
            <div class="verse" type="shloka" id="RAM_k01_S029_V009">
                <div class="versetext" uvacha="Vishvamitra">स त्वं सुरहितार्थाय मायायोगमुपाश्रितः ।<br/>वामनत्वं गतो विष्णो कुरु कल्याणमुत्तमम् ॥ 1.29.9॥</div>
                <div class="vyakhya" id="RAM_k01_S029_V009_B001">माया स्वतत्वाच्छादनेन प्राकृतमर्त्यादिभावप्रकाशिका शक्तिस्तस्या योगः सम्बन्धस्तमाश्रितः । वामनत्वप्राप्तावयं हेतुः वामनरूपस्यात्याश्चर्यत्वेन तत्प्रार्थनाविषयस्यावश्यं यजमानकर्तव्यतया तद्रूपप्रार्थनम् ॥ 1.29.9 ॥</div><br/>
            </div>
            <div class="verse" type="shloka" id="RAM_k01_S029_V010">
                <div class="versetext" uvacha="Vishvamitra">एतभिन्नन्तरे राम कश्यपोऽग्निसमप्रभः ।<br/>अदित्या सहितो राम दीप्यमान इवौजसा ॥ 1.29.10॥</div>
                <div class="vyakhya" id="RAM_k01_S029_V010_B001">एतस्मिन्नन्तरे देवैर्वामनावतारप्रार्थनसमये । रामेति द्विःसम्बोधनं स्वाश्रमसन्निधानेन रामपृष्टतन्महत्त्वकथनेन हर्षातिशयाच्च बोध्यम् ॥ 1.29.10 ॥</div><br/>
            </div>
            <div class="verse" type="shloka" id="RAM_k01_S029_V011">
                <div class="versetext" uvacha="Vishvamitra">देवीसहायो भगवान्दिव्यं वर्षसहस्रकम् ।<br/>व्रतं समाप्य वरदं तुष्टाव मधुसूदनम् ॥ 1.29.11॥</div>
                <div class="vyakhya" id="RAM_k01_S029_V011_B001">अदित्या सहितो व्रतं समाप्य देवीसहायस्तुष्टावेत्यन्वयः । देव्यदितिरेव । यद्वा देवी सरस्वती । वरदं विष्णुरूपपुत्रप्राप्त्युद्देशेन कृतव्रतान्ते वरदानोन्मुखम् ॥ 1.29.11 ॥</div><br/>
            </div>
            <div class="verse" type="shloka" id="RAM_k01_S029_V012">
                <div class="versetext" uvacha="Vishvamitra">तपोमयं तपोराशिं तपोमूर्तिं तपात्मकम् ।<br/>तपसा त्वां सुतप्तेन पश्यामि पुरुषोपमम् ॥ 1.29.12॥</div>
                <div class="vyakhya" id="RAM_k01_S029_V012_B001">स्तोत्रप्रकारमाह तपोमयमित्यादि । अन्नमयो यज्ञ इतिवत्प्रचुरतपोयुक्तमित्यर्थः । तावतेतरेषां किमत आह तपोराशिं द्रष्टृनृ़णां सकलतपोजन्यफलप्राप्त्या भगवतस्तपोराशित्वम् । ननु तपसोऽन्यत्वेऽद्वैतश्रुतिबाधोऽत आह तपोमूर्तिमिति । एवं च तपसस्तदनन्यत्वेन नाद्वैतहानिः । तपात्मकमिति <span class="quote">"घञर्थे कविधानम्</span> इति कप्रत्यये तपनं तपो ज्ञानम् । <span class="quote">"तप आलोचने</span> इति धात्वनुसारात् । तदात्मकं ज्ञानस्वरूपमित्यर्थः । अत एवातप्ततपसा द्रष्टुमशक्य इत्यतस्तपसा त्वामिति ॥ 1.29.12 ॥</div><br/>
            </div>
            <div class="verse" type="shloka" id="RAM_k01_S029_V013">
                <div class="versetext" uvacha="Vishvamitra">शरीरे तव पश्यामि जगत्सर्वमिदं प्रभो ।<br/>त्वमनादिरनिर्देश्यस्त्वामहं शरणं गतः ॥ 1.29.13॥</div>
                <div class="vyakhya" id="RAM_k01_S029_V013_B001">दृश्यमानं च वैराजं रूपमित्याह शरीर इत्यादि । अनिर्देश्योऽशक्यपरिच्छेदः ॥ 1.29.13 ॥</div><br/>
            </div>
            <div class="verse" type="shloka" id="RAM_k01_S029_V014">
                <div class="versetext" uvacha="Vishvamitra">तमुवाच हरिः प्रीतः कश्यपं धूतकल्मषम् ।<br/>वरं वरय भद्रं ते वरार्होऽसि मतो मम ॥ 1.29.14॥</div>
                <div class="vyakhya" id="RAM_k01_S029_V014_B001">वरमभीष्टम् । वरार्हो दिव्यवर्षसहस्रतपसा वरदानयोग्यः ॥ 1.29.14 ॥</div><br/>
            </div>
            <div class="verse" type="shloka" id="RAM_k01_S029_V015">
                <div class="versetext" uvacha="Vishvamitra">तच्छ्रुत्वा वचनं तस्य मारीचः कश्यपोऽब्रवीत् ।<br/>अदित्या देवतानां च मम चैवानुयाचितम् ॥ 1.29.15॥</div>
                <div class="vyakhya" id="RAM_k01_S029_V015_B001">मारीचो मरीचिपुत्रः । अदित्या इत्यादेर्याचमानाया इत्यादिः शेषः ॥ 1.29.15 ॥</div><br/>
            </div>
            <div class="verse" type="shloka" id="RAM_k01_S029_V016">
                <div class="versetext" uvacha="Vishvamitra">वरं वरद सुप्रीतो दातुमर्हसि सुव्रत ।<br/>पुत्रत्वं गच्छ भगवन्नदित्या मम चानघ ॥ 1.29.16॥</div>
                <div class="vyakhya" id="RAM_k01_S029_V016_B001">याच्यमानवरमाह पुत्रत्वमित्यादि ॥ 1.29.16 ॥</div><br/>
            </div>
            <div class="verse" type="shloka" id="RAM_k01_S029_V017">
                <div class="versetext" uvacha="Vishvamitra">भ्राता भव यवीयांस्त्वं शक्रस्यासुरसूदन ।<br/>शोकार्तानां तु देवानां साहाय्यं कर्तुमर्हसि ॥ 1.29.17॥</div>
                <div class="vyakhya" id="RAM_k01_S029_V017_B001">यवीयान्कनिष्ठः । साहाय्यम् बलिच्छलरूपम् ॥ 1.29.17 ॥</div><br/>
            </div>
            <div class="verse" type="shloka" id="RAM_k01_S029_V018">
                <div class="versetext" uvacha="Vishvamitra">अयं सिद्धाश्रमो नाम प्रसादात्ते भविष्यति ।<br/>सिद्धे कर्मणि देवेश उत्तिष्ठ भगवन्नितः ॥ 1.29.18॥</div>
                <div class="vyakhya" id="RAM_k01_S029_V018_B001">अयमिति । यत्राश्रमे तपोमयस्त्वं मया देवैश्च अनुभूयस इत्यर्थः । सिद्ध एतदाश्रमस्थितिसाध्ये तपःकर्मणि सिद्धे सति निष्पन्ने सति प्रयोजनाभावादित उत्तिष्ठ । देवकार्यायेति शेषः ॥ 1.29.18 ॥</div><br/>
            </div>
            <div class="verse" type="shloka" id="RAM_k01_S029_V019">
                <div class="versetext" uvacha="Vishvamitra">अथ विष्णुर्महातेजा अदित्यां समजायत ।<br/>वामनं रूपमास्थाय वैरोचनिमुपागमत् ॥ 1.29.19॥</div>
                <div class="vyakhya" id="RAM_k01_S029_V019_B001">अथ देवकार्यनियोगानन्तरम् ॥ 1.29.19 ॥</div><br/>
            </div>
            <div class="verse" type="shloka" id="RAM_k01_S029_V020">
                <div class="versetext" uvacha="Vishvamitra">त्रीन्क्रमानथ भिक्षित्वा प्रतिगृह्य च मेदिनीम् ।<br/>आक्रम्य लोकाल्लोकार्थी सर्वलोकहिते रतः ॥ 1.29.20॥</div>
                <div class="vyakhya" id="RAM_k01_S029_V020_B001">आक्रम्य । त्रिभिः पदैरिति शेषः । लोकार्थी त्रैलोक्याक्रमणार्थी ॥ 1.29.20 ॥</div><br/>
            </div>
            <div class="verse" type="shloka" id="RAM_k01_S029_V021">
                <div class="versetext" uvacha="Vishvamitra">महेन्द्राय पुनः प्रादान्नियम्य बलिमोजसा ।<br/>त्रैलोक्यं स महातेजाश्चक्रे शक्रवशं पुनः ॥ 1.29.21॥</div>
                <div class="vyakhya" id="RAM_k01_S029_V021_B001">नियम्य बद्ध्वा ॥ 1.29.21 ॥</div><br/>
            </div>
            <div class="verse" type="shloka" id="RAM_k01_S029_V022">
                <div class="versetext" uvacha="Vishvamitra">तेनैव पूर्वमाक्रान्त आश्रमः श्रमनाशनः ।<br/>मयापि भक्त्या तस्यैव वामनस्योपभुज्यते ॥ 1.29.22॥</div>
                <div class="vyakhya" id="RAM_k01_S029_V022_B001">तेनैव वामनावतारकर्त्रा । मया विश्वामित्रेण ॥ 1.29.22 ॥</div><br/>
            </div>
            <div class="verse" type="shloka" id="RAM_k01_S029_V023">
                <div class="versetext" uvacha="Vishvamitra">एनमाश्रममायान्ति राक्षसा विघ्नकारिणः ।<br/>अत्र ते पुरुषव्याघ्र हन्तव्या दुष्टचारिणः ॥ 1.29.23॥</div>
                <div class="vyakhya" id="RAM_k01_S029_V023_B001">पूर्वसर्गान्तकृतद्वितीयप्रश्नोत्तमाह एनमिति ॥ 1.29.23 ॥</div><br/>
            </div>
            <div class="verse" type="shloka" id="RAM_k01_S029_V024">
                <div class="versetext" uvacha="Vishvamitra">अद्य गच्छामहे राम सिद्धाश्रममनुत्तमम् ।<br/>तदाश्रमपदं तात तवाप्येतद्यथा मम ॥ 1.29.24॥</div>
                <div class="vyakhya" id="RAM_k01_S029_V024_B001">अनुत्तमम् सर्वोत्तमम् । हे तात, तदेतदाश्रमं यथा मम स्वभूतं तथा तवापि विष्ण्ववतारत्वादितिगूढोऽभिसन्धिः ॥ 1.29.24 ॥</div><br/>
            </div>
            <div class="verse" type="shloka" id="RAM_k01_S029_V025">
                <div class="versetext" uvacha="valmiki">इत्युक्त्वा परमप्रीतो गृह्य रामं सलक्ष्मणम् ।<br/>प्रविशन्नाश्रमपदं व्यरोचत महामुनिः ।<br/>शशीव गतनीहारः पुनर्वसुसमन्वितः ॥ 1.29.25॥</div>
                <div class="vyakhya" id="RAM_k01_S029_V025_B001">पुनर्वसू द्वे तारे ॥ 1.29.25 ॥</div><br/>
            </div>
            <div class="verse" type="shloka" id="RAM_k01_S029_V026">
                <div class="versetext" uvacha="valmiki">तं दृष्ट्वा मुनयः सर्वे सिद्धाश्रमनिवासिनः ।<br/>उत्पत्योत्पत्य सहसा विश्वामित्रमपूजयन् ॥ 1.29.26॥</div>
                <div class="vyakhya" id="RAM_k01_S029_V026_B001">उत्पत्योत्पत्य । सन्तोषातिशयादिति शेषः ॥ 1.29.26 ॥</div><br/>
            </div>
            <div class="verse" type="shloka" id="RAM_k01_S029_V027">
                <div class="versetext" uvacha="valmiki">यथाह चक्रिरे पूजां विश्वामित्राय धीमते।<br/>तथैव राजपुत्राभ्यामकुर्वन्नतिथिक्रियाम् ॥ 1.29.27॥</div>
                <div class="vyakhya" id="RAM_k01_S029_V027_B001">उत्पत्योत्पत्य । सन्तोषातिशयादिति शेषः ॥ 1.29.27 ॥</div><br/>
            </div>
            <div class="verse" type="shloka" id="RAM_k01_S029_V028">
                <div class="versetext" uvacha="Rama & Laxmana">मुहूर्तमथ विश्रान्तौ राजपुत्रावरिंदमौ ।<br/>प्राञ्जली मुनिशार्दूलमूचत् रघुनन्दनौ ॥ 1.29.28॥</div>
                <div class="vyakhya" id="RAM_k01_S029_V028_B001">उत्पत्योत्पत्य । सन्तोषातिशयादिति शेषः ॥ 1.29.28 ॥</div><br/>
            </div>
            <div class="verse" type="shloka" id="RAM_k01_S029_V029">
                <div class="versetext" uvacha="Rama& Laxmana">अद्यैव दीक्षां प्रविश भद्रं ते मुनिपुंगव ।<br/>सिद्धाश्रमोऽयं सिद्धः स्यात्सत्यमस्तु वचस्तव ॥ 1.29.29॥</div>
                <div class="vyakhya" id="RAM_k01_S029_V029_B001">अद्यैव प्रवेशदिन एव । कालविलम्बे फलाभालात् । सिद्धस्त्वद्यज्ञसिद्ध्यान्वर्थसिद्धसञ्ज्ञः । <span class="quote">"तव वचोऽत्रैव पुरुषव्याघ्रहन्तव्या दुष्टचारिण</span> इति यत्तत्सत्यमस्तु । राक्षसान्सर्वथा हनिष्य इति भावः ॥ 1.29.29 ॥</div><br/>
            </div>
            <div class="verse" type="shloka" id="RAM_k01_S029_V030">
                <div class="versetext" uvacha="valmiki">एवमुक्तो महातेजा विश्वामित्रो महानृषिः ।<br/>प्रविवेश तदा दीक्षां नियतो नियतेन्द्रियः ॥ 1.29.30॥</div>
                <div class="vyakhya" id="RAM_k01_S029_V030_B001">नियतो गृहीतान्तःकरणः ॥ 1.29.30 ॥</div><br/>
            </div>
            <div class="verse" type="shloka" id="RAM_k01_S029_V031">
                <div class="versetext" uvacha="valmiki">कुमाराविव तां रात्रिमुषित्वा सुसमाहितौ ।<br/>प्रभातकाले चोत्थाय पूर्वा संध्यामुपास्य च ॥ 1.29.31॥</div>
                <div class="vyakhya" id="RAM_k01_S029_V031_B001">कुमाराविव स्कन्दविशाखाविव ॥ 1.29.31 ॥</div><br/>
            </div>
            <div class="verse" type="shloka" id="RAM_k01_S029_V032">
                <div class="versetext" uvacha="valmiki">प्रशुची परमं जाप्यं समाप्य नियमेन च ।<br/>हुताग्निहोत्रमासीनं विश्वामित्रमवन्दताम् ॥ 1.29.32॥</div>
                <div class="vyakhya" id="RAM_k01_S029_V032_B001">प्रशुची अवतारत्वादशुचित्वसम्भावनाराहित्येन प्रकर्षतः शुची । नियमेन कर्तव्यं जाप्यं समाप्येत्यन्वयः । <span class="quote">"दीक्षामध्ये नाग्निहोत्रम्</span> इति निषेधात् <span class="quote">"अग्निहोत्रपदमौपासनहोमपरम्</span> इति केचित् ॥ 1.29.32 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे एकोनत्रिंशः सर्गः ॥ 29 ॥</div><br/>
        </strong>
        </div>
    </body>
</html>