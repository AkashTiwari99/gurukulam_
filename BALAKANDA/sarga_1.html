<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_1</title>
</head>
<body>
<div class="page">
    <strong>
        <h1> बालकाण्डे प्रथमः सर्गः </h1>
    <div class="verse" type="shloka" id="RAM_k01_S001_V001">
        <div class="versetext" uvacha="valmiki">तपःस्वाध्यायनिरतं तपस्वी वाग्विदां वरम् ।<br />नारदं परिपप्रच्छ वाल्मीकिर्मुनिपुङ्गवम् ॥1.1.1॥</div>
        <div class="vyakhya" id="RAM_k01_S001_V001_B001">तपःस्वाध्यायेत्यादि । <span class="quote">"श्रुत्वा चैतत् </span> इत्यन्तेन सम्बन्धः । तपस्त्वेन श्रुतः स्वाध्यायस्तपःस्वाध्यायः । <span class="quote">"तपःस्वाध्याय इति ब्राह्मणम्"</span> इत्यापस्तम्बोक्तेः । स्वाध्यायशब्देनाप्रायत्यानध्ययनकालदेश परिहारादिनियमोपेततया फलवदर्थावबोधपर्यन्तं स्वशाखाध्ययनमुच्यते । तस्मिन्निरतः तदभ्यासनिरत इति यावत् । यत्तु तपश्च स्वाध्यायश्च तपःस्वाध्यायौ तयोर्निरतः । तपःशब्देन चित्तप्रसादहेतुभूतं व्रतनियमादिकर्मोच्यते । यद्वा <span class="quote">"यस्य ज्ञानमयं तपः"</span> इति श्रुतेस्तपःशब्देन ब्रह्मविषयज्ञानमुच्यत इति, तन्न । तपोविशिष्टपुंविशेषप्रसिद्धमुनिपुङ्गव शब्देनैवोक्ततपः सम्पत्तैः सिद्धत्वादिति कतककृतः । एवं हि तपोरतमित्येव सिद्धे स्वाध्यायपदवैयर्थ्यापत्तिः । तस्मात्तपःशब्देन निदिध्यासनजन्यपरिपाकवद्ब्रह्मज्ञानमुच्यते । मुनिपुङ्गवशब्देन मननजन्यपरिपाकवत्त्वमेवोच्यत इति न तेन गतार्थतेत्यन्ये । वाग्विदां स्वरूपतोऽर्थतश्च शब्दब्रह्मतत्त्वविदां पाणिनिपतञ्जल्यादीनां मध्ये वरम् श्रेष्ठम् । मुनिशब्द उक्तार्थः।  तेषु पुङ्गवम् श्रेष्ठम् । एवं विशिष्टं नारदम् । तपस्वी कृच्छ्रैकादश्युपवासादिलक्षणं मुख्यं तपः, <span class="quote">"तपो नानशनात्परम्"</span> इति श्रुतेः स्वाध्यायरूपं च तपः, समनस्केन्द्रियाणामैकाग्र्यरूपं च तपस्तद्वान् । वाल्मीकिर्वल्मीकस्यापत्यम् <span class="quote">"वाल्मीकप्रभवो यस्मात्तस्माद्वाल्मीकिरित्यसौ"</span> इति ब्रह्मवैवर्तोक्तेः । वल्मीकप्रभवत्वेन गोणीपुत्रादिवद्गौणस्य वल्मीकापत्यत्वं गृहीत्वेञ् साधुरपत्यार्थः । यद्वा वाल्मीक इति ऋषिविशेषस्य सञ्ज्ञेत्याहुः । नारदं नराणामिदं नारमज्ञानं तद्द्यति खण्डयति ज्ञानोपदेशेनेति नारदः । <span class="quote">"गायन्नारायणकथां सदा पापभयापहाम् । नारदो नाशयन्नेति नृणामज्ञानजं तमः"</span> इति नारदीयोक्तेः । तं पप्रच्छेत्वन्वयः । अत्र प्रष्टुरुक्तविशेषणेन दिव्यार्थविषयश्रवणाधिकारसम्पदुक्ता । वक्तुरप्युक्तविशेषणः सार्वज्ञ्यादि प्रतिपादितम् । ग्रहणधारणहेतुशिष्यानुग्रहशक्तिमत्वं च प्रतिपादितम् ॥ 1.1.1 ॥</div>
    </div><br/>
    <div class="verse" type="shloka" id="RAM_k01_S001_V002">
        <div class="versetext" uvacha="valmiki">कोऽन्वस्मिन् साम्प्रतं लोके गुणवान् कश्च वीर्यवान् ।<br/> धर्मज्ञश्च कृतज्ञश्च सत्यवाक्यो दृढव्रतः ॥1.1.2॥</div>
        <div class="vyakhya" id="RAM_k01_S001_V002_B001">अथ प्रश्नमभिनयति को न्विति । नुशब्दो वितर्के । साम्प्रतं वर्तमानकालेऽस्मिँल्लोके भूलक्षणे को नु गुणवान् । प्रशस्तबहुगुणवानित्यर्थः । भूमप्रंशसादौ मतुप् । अस्यैव प्रपञ्चः कश्च वीर्ववानित्यादि । दिव्यास्त्रबलादिजशक्तिविशेषेण पराभिभवसामर्थ्यं वीर्यं तद्वान् । कश्च श्रौतस्मार्तसकलधर्मरहस्यज्ञः । बह्वीमप्यकृतिमुपेक्ष्यैकामप्युपकृतिं बह्वीं मन्यत इति कृतज्ञः । सत्यवाक्यः सर्वावस्थास्वपि यथाश्रुतदृष्टतत्त्वार्थवक्ता । दृढव्रतः आपद्यपि धर्माय परिगृहीतव्रतविशेषस्य त्यागरहितः ॥ 1.1.2 ॥</div>
    </div><br/>
    <div class="verse" type="shloka" id="RAM_k01_S001_V003">
        <div class="versetext" uvacha="valmiki">चारित्रेण च को युक्तः सर्वभूतेषु को हितः ।<br/> विद्वान् कः कः समर्थश्च कश्चैकप्रियदर्शनः ॥1.1.3॥</div>
        <div class="vyakhya" id="RAM_k01_S001_V003_B001">चारित्रेणेति । चरित्रमेव चारित्रम् । स्वार्थिकोऽण् । वृत्तसम्पदनेनोच्यते । सर्वभूतेषु सर्वप्राणिषु मध्ये कः पुमान्हितः । ऐहिकामुष्मिकहितवहोऽशत्रुभ्यः । यत्तु सर्वप्राणिषु सापराधिष्वपि हितकरणशील इति व्याचक्षते तत्तु हितयोगे चतुर्थ्यापत्तेरयुक्तम् । विद्वानात्मानात्मसकलपदार्थतत्त्वज्ञः । समर्थो लौकिकव्यवहारे प्रजारञ्जनादौ चातुर्यं सामर्थ्यं तद्वान् । कामाधिकसौन्दर्यवत्त्वेन नित्यसुखरूपत्वेन चैकप्रियं केवलप्रियं दुःखासम्भिन्नप्रियत्ववद्दर्शनं यस्य सः । यत्त्वेकं प्रति प्रियं दर्शनं यस्येति तदयुक्तम्, सर्वप्रियत्वस्य प्रतिपादनात् । एकोऽद्वितीयः स चासौ प्रियदर्शनश्चेत्यर्थ इति तीर्थः ॥ 1.1.3 ॥</div>
    </div><br/>
    <div class="verse" type="shloka" id="RAM_k01_S001_V004">
        <div class="versetext" uvacha="valmiki">आत्मवान् को जितक्रोधो द्युतिमान् कोऽनसूयकः ।<br/> कस्य बिभ्यति देवाश्च जातरोषस्य संयुगे ॥1.1.4॥</div>
        <div class="vyakhya" id="RAM_k01_S001_V004_B001">आत्मवानिति । वशीकृतान्तःकरण इत्यर्थः । जितक्रौधो निन्दाहिंसादिजनकचित्तवृत्तिविशेषरहितः । क्रोधोऽत्र कामादीनामप्युपलक्षणम् । द्युतिः सर्वलोकस्य दिदृक्षाजनको देहकान्तिविशेषस्तद्वान् । अनसूयको विद्यैश्वर्यादितपःसुपरौन्नत्यासहनमसूया तद्रहितः । असूयतेः कण्ड्वादियङन्तादुपतापार्थाण्ण्वुल् । संयुगे युद्धकाले जातरोषस्य कस्य रोषाद्देवाश्च देवा अपीन्द्रादयोऽपि अपिना असुराश्च बिभ्यति अतिबलवतोऽस्मानप्यस्य क्रोधः संहरिष्यतीति भयं प्राप्नुवन्तीत्यर्थः । कस्येति सम्बन्धसामान्ये षष्ठीत्यन्ये । कस्य संयुगे कस्माद्बिभ्यतीति तीर्थः ॥ 1.1.4 ॥</div>
    </div><br/>
    <div class="verse" type="shloka" id="RAM_k01_S001_V005">
        <div class="versetext" uvacha="valmiki">एतदिच्छाम्यहं श्रोतुं परं कौतूहलं हि मे । <br/> महर्षे त्वं समर्थोऽसि ज्ञातुमेवंविधं नरम् ॥1.1.5॥</div>
        <div class="vyakhya" id="RAM_k01_S001_V005_B001">एतदित्युक्तगुणसामान्यापेक्षया नपुंसकम् । एतद्दिव्यपुरुषगुणजातं कस्यास्तीति श्रोतुमहमिच्छामि । उक्तगुणसामग्र्यस्यैकत्र दुर्लभत्वात्तादृशपुरुषविशेषज्ञाने मे परं सर्वस्मादपि कौतुकान्तरादुत्कटं कौतुकं वर्तते । नन्वेवंविधनरो मयापि दुर्ज्ञेयो नेत्याह हि यतो महर्षे अपरोक्षीकृताशेषार्थ त्वमेवंविधमुक्तगुणवन्तं नरं दिव्यपुरुषं ज्ञातुं समर्थोऽसि सर्वलोकप्रसिद्धसामर्थ्योऽसि । तस्मात्त्वत्त एव श्रोतुमिच्छामीति पूर्वेण सम्बन्धः ॥ 1.1.5 ॥</div>
    </div><br/>
    <div class="verse" type="shloka" id="RAM_k01_S001_V006">
        <div class="versetext" uvacha="valmiki">श्रुत्वा चैतत् त्रिलोकज्ञो वाल्मीकेर्नारदो वचः ।<br/>  श्रूयतामिति चामन्त्र्य प्रहृष्टो वाक्यमब्रवीत् ॥1.1.6॥</div>
        <div class="vyakhya" id="RAM_k01_S001_V006_B001">श्रुत्वेति । एतदुक्तप्रश्नजातम् । त्रिलोकज्ञः भूर्भुवःस्वर्लोकलक्षणांस्त्र्यवयवलोकांस्तत्रत्यवृत्तान्तं जानातीत्यर्थः । एवं च द्विगुत्वाभावान्न ङीप् । नारदो वाल्मीकेरेतद्वचः श्रुत्वा श्रूयतामिति चामन्त्र्यैकाग्र्यसिद्धयेऽभिमुखीकृत्य स्वगतस्यार्थस्य चिरं प्रतिपिपादयिषितस्य जिज्ञासुलाभेन प्रहृष्टो भूत्वा वक्ष्यमाणं वाक्यमब्रवीत् ॥ 1.1.6 ॥</div>
    </div><br/>
    <div class="verse" type="shloka" id="RAM_k01_S001_V007">
        <div class="versetext" uvacha="narada">बहवो दुर्लभाश्र्चैव ये त्वया कीर्त्तिता गुणाः । <br/>मुने वक्ष्याम्यहं बुद्ध्वा तैर्युक्तः श्रूयतां नरः ॥ 1.1.7॥</div>
        <div class="vyakhya" id="RAM_k01_S001_V007_B001"> बहव इति । ये बहवो गुणास्त्वया कीर्तितास्त एकत्र प्राकृतपुरुषमात्रे दुर्लभा एव । चः पादपूरणे । अथापि हे मुने यस्तैर्युक्तस्तं बुद्ध्वा स्मृत्वाहं वक्ष्यामि तादृशो नरः श्रूयताम् । प्राप्तकाले लोट् । तस्य श्रवणं ते प्राप्तकालमित्यर्थः ॥ 1.1.7 ॥</div>
    </div><br/>
    <div class="verse" type="shloka" id="RAM_k01_S001_V008">
        <div class="versetext" uvacha="narada">इक्ष्वाकुवंशप्रभवो रामो नाम जनैः श्रुतः।<br/> नियतात्मा महावीर्यो द्युतिमान् धृतिमान् वशी ॥1.1.8॥</div>
        <div class="vyakhya" id="RAM_k01_S001_V008_B001">इक्ष्वाक्विति । इक्ष्वाकुवंशात्प्रभव आविर्भावो यस्य स तथा । रामो नाम राम इति नान्ना प्रसिद्धो जनैश्च श्रुतोऽस्ति । तस्मिन्नेवैकत्र सर्वे त्वत्पृष्टा गुणाः, अन्ये च गुणा इति शेषः । तच्चेदं यौगिकं नाम । रमन्ते योगिनोऽस्मिन् यद्वा रमयति स्वकानिति योगस्य प्रदर्शनात् । तत्रान्त्ये नारकपूरुषादिवत् "अन्येषामपि दृश्यते" इति दीर्घः । तानेव गुणानाह नियतात्मा निगृगीतान्तःकरणः । वीर्यं व्याख्यातम् । द्युतिः कान्तिः । आपत्सम्पदोरविकृतिश्चित्तस्य धृतिस्तद्वान् । वशी जिताशेषबहिरिन्द्रियः ॥ 1.1.8 ॥</div>
    </div><br/>
    <div class="verse" type="shloka" id="RAM_k01_S001_V009">
        <div class="versetext" uvacha="narada">बुद्धिमान्नीतिमान् वाग्ग्मी श्रीमान् शत्रुनिबर्हणः ।<br/> विपुलांसो महाबाहुः कम्बुग्रीवो महाहनुः ॥1.1.9॥</div>
        <div class="vyakhya" id="RAM_k01_S009_V009_B001">बुद्धिमानिति । प्रशस्तबुद्धिः बुद्धेः प्राशस्त्यं च सकृद्गृहीताविस्मरणावापोद्वापादिशक्तिमत्त्वम् । सर्वत्र प्रशंसादौ मतुप् । नीतिः कामन्दकादिप्रसिद्धराजनीतिस्तद्वांस्तज्ज्ञाता । वाग्मी प्रशस्तवाक् । श्रीमान्सर्वातिशायिशोभैश्वर्यादियुक्तः । यद्वा "ऋचः सामानि यजूँषि । सा हि श्रीरमृता सताम्" इत्युक्तश्रौतश्रीमान् । शत्रूणां बाह्यान्तराणां निबर्हणो नाशकर्ता । बाहुलकात्कर्तरि ल्युट् । विपुलांस इत्यादिना सामुद्रिकलक्षणं कथ्यते । विपुलौ मांसलोन्नतावंसौ भुजशिरसी यस्य सः । "स्कन्धो भुजशरिरोंऽसः" इति कोशः । अस्य सुलक्षणत्वं च वररुचिनोक्तम् "कक्षः कुक्षिश्च वक्षश्च घ्राणस्कन्धौ ललाटिका । सर्वभूतेषु निर्दिष्टा उन्नतास्ते सुखप्रदाः" इति । महाबाहुः "आत्महतः" इत्यात्वम् । "शिरो ललाटश्रवणे ग्रीवा वक्षश्च हृत्तथा । उदरं पाणिपादं च पृष्ठं दश महत्सुखम्' इति ब्राह्मेऽस्य सुलक्षणत्वमुक्तम् । कम्बुग्रीवः कम्बुवद्रेखात्रयविशिष्टग्रीवः । महाहनुर्मांसलकपोलापरभागः । <span class="quote">"पूर्णमांसलहनुस्तु भूपतिः"</span> इति संहिता ॥ 1.1.9 ॥</div>
    </div><br/>
    <div class="verse" type="shloka" id="RAM_k01_S001_V010">
        <div class="versetext" uvacha="narada">महोरस्को महेष्वासो गूढजत्रुररिन्दमः। <br/> आजानुबाहुः सुशिराः सुललाटः सुविक्रमः॥1.1.10॥</div>
        <div class="vyakhya" id="RAM_k01_S001_V010_B001">महोरस्क इति । महद्विशालमुरो यस्य सः । <span class="quote">"उरः शिरो ललाटं च"</span> इत्युपक्रम्य <span class="quote">"विशालास्ते सुखप्रदाः"</span> इत्युक्तेः । महेष्वासो महानिष्वासो धनुरस्य । गूढजत्रुर्गूढे मांसलत्वान्निमग्ने जत्रुणी वक्षोंऽससंधिगते अस्थिनी यस्य । अरिन्दमो निजभक्तानामरीन्कामादीन्निजभक्त्यन्तरायकर्तृपापानि वा दमयतीत्यरिन्दमः । यद्वा अरिन्दम इति राज्ञोऽन्वर्थसञ्ज्ञा । शत्रुञ्जय इतिवत् । आजानुबाहुर्जानुपर्यन्तदीर्घबाहुः । <span class="quote">"दीर्घभ्रूबाहुमुष्कश्च चिरञ्जीवी धनी नरः"</span> इति ब्राह्मे । सुशिराः "समवृत्तशिराश्चैव च्छत्राकारशिरास्तथा । एकच्छत्रां महीं भुङ्क्ते दीर्घमायुश्च विन्दति" इति नारदः । सुललाटो रेखाधिकललाटः । "ललाटे यस्य दृश्यन्ते चतुस्त्रिद्व्येकरेखिकाः । शतद्वयं शतं षष्टिस्तस्यायुर्विंशतिस्तथा" इति कात्यायनः । सुविक्रमो गजसिंहादिगतिसदृशगतिः विक्रमः पादविक्षेपः । <span class="quote">"स्वरो गतिश्च नाभिश्च गम्भीरः स प्रशस्यते"</span> इति ब्राह्मे ॥ 1.1.10 ॥</div>
    </div><br/>
    <div class="verse" type="shloka" id="RAM_k01_S001_V011">
        <div class="versetext" uvacha="narada">समः समविभक्ताङ्गः स्निग्धवर्णः प्रतापवान्।<br/> पीनवक्षा विशालाक्षो लक्ष्मीवान् शुभलक्षणः॥1.1.11॥</div>
        <div class="vyakhya" id="RAM_k01_S001_V011_B001">सम इति । समो नातिदीर्घो नातिह्रस्वः । "षण्णवत्यङ्गुलोत्सेधो योनांशः स दिवौकसाम्" इत्युक्तेः । समान्यन्यूनानधिकपरिमाणानि विभक्तानि पृथग्भूतान्यङ्गान्यवयवा यस्य सः । <span class="quote">"भ्रुवौ नासापुटे नेत्रे कर्णावोष्ठौ च चूचुके । कूर्परौ मणिबन्धौ च जानुनी वृषणौ कटी ॥ करौ पादौ स्फिजौ यस्य समौ ज्ञेयः स भूपतिः "</span> इत्युक्तेः । स्निग्धवर्णः स्निग्धश्यामलवर्ण इत्यर्थः । <span class="quote">"स्निग्धेन्द्रनीलवर्णस्तु भोगं विन्दति पुष्कलम् "</span> इत्युक्तेः । प्रतापः स्मृतिमात्रेण रिपुहृदयविदारणक्षमं पौरुषं तद्वान् । <span class="quote">"प्रतापौ पौरुषातपौ "</span> इति कोशः । पीनवक्षा मांसलसमोन्नतवक्षाः । विशालाक्षो विस्तृतायतनेत्रः । <span class="quote">"नासिका चक्षुषी कर्णौ यस्यायतौ "</span> इत्युक्तेः । लक्ष्मीवान्सीतारूपलक्ष्मीशक्तिमान् सर्वावयवसौन्दर्यवान्वा । मोपधत्वाद्वत्वम् । एवमुक्तरीत्या शुभानि सामुद्रिकशास्त्रोक्तानि लक्षणानि यस्य स शुभलक्षणः ॥ 1.1.11 ॥</div>
    </div><br/>
    <div class="verse" type="shloka" id="RAM_k01_S001_V012">
        <div class="versetext" uvacha="narada">धर्मज्ञः सत्ययसन्धश्च प्रजानां च हिते रतः ।<br/> यशस्वी ज्ञानसम्पन्नः शुचिर्वश्यः समाधिमान् ॥1.1.12॥</div>
        <div class="vyakhya" id="RAM_k01_S001_V012_B001">धर्मज्ञ इति । सत्याऽमोघा सन्धा <span class="quote">"सकृदेव प्रपन्नाय तवास्मीति च याचते । अभयं सर्वभूतेभ्यो ददाम्येतद्व्रतं मम"</span> इत्यादिरूपिणी प्रतिज्ञा यस्य । यशस्वी रावणवधादिना दिव्ययशःसम्पन्नः । ज्ञानसम्पन्नो ब्रह्मज्ञानपरिपूर्णः । अत एव जटायुषं प्रति <span class="quote">"मया त्वं समनुज्ञातो गच्छ लोकाननुत्तमान्"</span> इत्युक्तिः सङ्गच्छते । ब्रह्मज्ञस्यैव ब्रह्मोपदेशेऽधिकारात् । विना ब्रह्मोपदेशमनुत्तमलोकावाप्त्यसम्भवात् । न विद्यन्ते उत्तमा येभ्यस्तेऽनुत्तमाः । <span class="quote">"आत्मानं मानुषं मन्ये रामं दशरथात्मजम्"</span> इत्यादिवचस्तु मायामात्रमित्यन्यत्र विस्तरः । शुचिः प्रातःस्नानादिना प्राणायामाभ्यासादिना प्रत्याहारादिजन्यरागद्वेषहानेन च मायिकशरीरत्वाच्च नित्यं बाह्यान्तरशुद्धः । वश्यः पित्राचार्यदेवेषु विनीतः । समाधिमान् निजतत्त्वसमाधिमान् ॥ 1.1.12 ॥</div>
    </div><br/>
    <div class="verse" type="shloka" id="RAM_k01_S001_V013">
        <div class="versetext" uvacha="narada">प्रजापतिसमः श्रीमान् धाता रिपुनिषूदनः।<br/>रक्षिता जीवलोकस्य धर्मस्य परिरक्षिता। <br/> रक्षिता स्वस्य धर्मस्य स्वजनस्य च रक्षिता॥1.1.13॥</div>
        <div class="vyakhya" id="RAM_k01_S001_V013_B001">प्रजापतीति । प्रजापतिसमः यद्यपि रामो ब्रह्मैव तथापि मानुषधर्माणां शोकमोहादीनां मायिकानां तत्र दर्शनेनौपाधिकभेदमादाय तत्समत्वोक्तिः । भार्गवलोकप्रतिबन्धरूपाज्जटयुमोक्षप्रदानरूपात्स्वेन सह सर्वायोध्यावासिजनस्य सशरीरस्य ब्रह्मलोकनयनरूपाच्च कारणात्तत्समत्वम् । सर्वथा स्वतन्त्रस्यैवेदृशेषु योग्यत्वात् । श्रीमानित्येवमादीनां पौनःपुन्यं सकलैश्वर्यादिमत्त्वबोधनार्थम् । धाता पितेव सर्वप्रजाधारणपोषणसामर्थ्ययुक्तः । रिपुनिषूदन आश्रितजनरिपुनाशकः कामादिरिपुनाकश्च । अन्यथा जगद्गुरोर्भगवतो रिपोरेवाभावेनैतद्विशेषणासङ्गतिः स्यात् । बाहुलकात्कर्तरि ल्युट् ॥<br/> <hr>(रक्षिता जीवलोकस्य इति) जीवलोकस्य प्राणिसमूहस्य सकलव्यवहारप्रवर्तकत्वेन रक्षिता । धर्मस्य तत्तद्वर्णाश्रमधर्मस्य मर्यादापरिपालनद्वारा रक्षिता । रक्षितेति । स्वस्य धर्मस्य यज्ञाध्ययनदानदण्डयुद्धादिरूपस्य रक्षिता सादरमनुष्ठाता । स्वजनस्य स्वभक्तजनस्यावश्यंभाविनोऽप्यनिष्टस्य निरासपूर्वकं परमेष्टमोक्षदानेन रक्षिता । ॥ 1.1.13 ॥</div>
    </div><br/>
    <div class="verse" type="shloka" id="RAM_k01_S001_V014">
        <div class="versetext" uvacha="narada">वेदवेदाङ्गतत्त्वज्ञो धनुर्वेदे च निष्ठितः ॥1.1.14॥</div>
        <div class="vyakhya" id="RAM_k01_S001_V014_B001">तच्चाम्बरीषप्रह्लादध्रुवादीनां रक्षणेन प्रसिद्धमेव । वेदानामृग्यजुःसामार्थवणां छन्दःकल्पव्याकरणज्योतिषनिरुक्तशिक्षारूपदेवाङ्गानां च तत्त्वज्ञः पाठतोऽर्थतश्च ज्ञाता । शस्त्रास्त्रादिप्रतिपादकं शास्त्रं धनुर्वेदस्तस्मिन्निष्ठितः सम्यक्तज्ज्ञाता । ॥1.1.14॥</div>
    </div><br/>
    <div class="verse" type="shloka" id="RAM_k01_S001_V015">
        <div class="versetext" uvacha="narada">सर्वशास्त्रार्थतत्त्वज्ञः स्मृतिमान् प्रतिभानवान् ।<br/> सर्वलोकप्रियः साधुरदीनात्मा विचक्षणः॥1.1.15॥</div>
        <div class="vyakhya" id="RAM_k01_S001_V015_B001">सर्वेति । साङ्ख्ययोगतर्कपूर्वोत्तरमीमांसासूत्राणि सव्याख्यानान शास्त्राणि, स्मृतय उपस्मृतयश्च तत्त्वार्थशासकत्वाच्छास्त्रम्, सर्वमूलशब्दशासकत्वाद्व्याकरणं च शास्त्रम्, तथैव कामन्दकादीन्यपि नीतिशास्त्राणि, सर्वेषामेषामर्थतत्त्वज्ञः । स्मृतिमानुक्ताधीतवेदशास्त्रार्थविस्मरणरहितः । प्रतिभानवान्व्यवहारकाले श्रुतस्याश्रुतस्य चोचितार्थस्य शीघ्रं प्रतिभासः प्रसिभानं तद्वान् । तदुक्तम् "प्रज्ञां नवनवोन्मेषशालिनीं प्रतिभां विदुः" इति । सर्वलोकप्रियो द्रष्टृस्मर्तृलोकानामिहामुत्रहितावहः । साधुर्मृदुमधुरस्वभावः । अदीनात्मा सहजासाधारणक्षत्रभावेनादीनस्वभावः । अतिव्यसनपरम्परायामप्यक्षुभितान्तःकरणो वा । विचक्षणो यथोचितलौकिकालौकिकसर्वक्रियासु कुशलः ॥ 1.1.15 ॥</div>
    </div><br/>
    <div class="verse" type="shloka" id="RAM_k01_S001_V016">
        <div class="versetext" uvacha="narada">सर्वदाभिगतः सद्भिः समुद्र इव सिन्धुभिः।<br/> आर्यः सर्वसमश्चैव सदैकप्रियदर्शनः ॥1.1.16॥</div>
        <div class="vyakhya" id="RAM_k01_S001_V016_B001">सर्वदेति । सर्वदा होमदेवपूजासभाधिष्ठानकालेषु तत्तत्कालोचितैः सद्भिः सात्विकस्वभावैः पुरोहितद्विजमन्त्रिप्रधानादिभिः सिन्धुभिर्नदीभिः समुद्र इव अभिगतः सेवितः । यद्वा सद्भिर्भक्तैः सदा सेवितः । भगवत्सेवायां कालनियमाभावात् । दृष्टान्तेन तं प्राप्तानां सतां भक्तानां तेन सहैक्यं ध्वनयति । आर्यः सर्वपूज्यः । सर्वेषु सुखदुःखोदर्केषु समो हर्षविषादरहितः शत्रुमित्रोदासीनेषु वैषम्यरहितः । तत्तत्कार्यानुरूपफलदातेत्यर्थः इत्यन्ये । सदैव सर्वावस्थासु मुहुर्मुहुरनुभवेऽप्यननुभूतपूर्ववद्विस्मयनीयदर्शनः ॥ 1.1.16 ॥</div>
    </div><br/>
    <div class="verse" type="shloka" id="RAM_k01_S001_V017">
        <div class="versetext" uvacha="narada">स च सर्वगुणोपेतः कौसल्यानन्दवर्द्धनः।<br/>समुद्र इव गाम्भीर्य्ये धैर्येण हिमवानिव। <br/>विष्णुना सदृशो वीर्ये सोमवत्प्रियदर्शनः॥1.1.17॥</div>
        <div class="vyakhya" id="RAM_k01_S001_V017_B001">स चेति । स रामः सर्वैर्गुणैर्युक्त उक्तैर्वक्ष्यमाणैश्च । कौसल्यानन्दवर्धनत्वेन महाकुलप्रसूतत्वप्रधानमहिषीपुत्रत्वादिरूपस्याभिषेकोचितधर्मस्य सत्ता दर्शिता ॥<br/>(समुद्र इव गाम्भीर्य्ये इति) गाम्भीर्यमगाधाशयत्वं तत्र समुद्रतुल्यः । धैर्यं मनसाप्यधृष्यत्वम्, इष्टवियोगादावनभिभूतचित्तत्वं, च रणेऽचलतया सहायाभावेऽपि स्थितिश्च, तेन हिमवत्सदृशः विष्णुनेति । यद्यपि रामो विष्णुरेव सर्वरूपश्च तथापि मानुषोपाधिभेदात्सर्वत्र सादृश्यं द्रष्टव्यम् । यद्वा विष्णुना सदृश इत्यनन्वयालङ्कारः । चन्द्रवत्प्रजाव्यवहारनिरीक्षणकाले सौम्यदर्शनः ॥ 1.1.17 ॥</div>
    </div><br/>
    <div class="verse" type="shloka" id="RAM_k01_S001_V018">
        <div class="versetext" uvacha="narada">कालाग्निसदृशः क्रोधे क्षमया पृथिवीसमः। <br/> धनदेन समस्त्यागे सत्ये धर्म इवापरः॥1.1.18॥</div>
        <div class="vyakhya" id="RAM_k01_S001_V018_B001">क्रोधे युद्धकालिके कालाग्निसदृशः । परैरधृष्य इति यावत् । क्षमाप्रतीकारसामर्थ्येऽप्यपकारसहिष्णुता तया पृथिवीतुल्यः । धनदेनेति । त्यागे धनत्यागे धर्मार्थं धनव्ययविषयेऽपेक्षितधनसम्पत्तौ धनदेन नवनिधीशेन समः । अस्मिन्नेवांश उपमा, न तु त्यागांशे । तस्य धनसङ्ग्रह एव प्रवृत्तेः । धनदव्यवहारस्तु कतिपयत्रिदशेभ्यो भगवदाज्ञया कतिपयधनदानमात्रादिति बहवः । सत्ये सत्यवचनेऽपरो धर्म इव धर्मस्य मूर्त्यन्तरमिवेत्युत्प्रेक्षा । एतदन्तं बालकाण्डीयार्थसङ्ग्रहः  ॥ 1.1.18 ॥</div>
    </div><br/>
    <div class="verse" type="shloka" id="RAM_k01_S001_V0019">
        <div class="versetext" uvacha="narada">तमेवङ्गुणसम्पन्नं रामं सत्यपराक्रमम्। <br/>ज्येष्ठं श्रेष्ठगुणैर्युक्तं प्रियं दशरथः सुतम्॥1.1.19॥</div>
        <div class="vyakhya" id="RAM_k01_S001_V0019_B001">"तमेवम्" इत्यादिनायोध्याकाण्डीयार्थसङ्ग्रह आरभ्यते । तत्रेक्ष्वाकुवंशप्रभव इत्यनेन भगवदाविर्भावः सूचतः । महावीर्यःशत्रुनिबर्हण इत्यनेन विश्वामित्रानुग्रहजशस्त्रास्त्रसम्पत्तिताटकावधादि सूचितम् । लक्ष्मीवानित्यनेन सीतापरिणयः सूचितः । सत्यपराक्रममित्यनेन भार्गवलोकप्रतिबन्धादि सूचितम् । एवंगुणसम्पन्नं प्रागुक्तरीत्या सकलकल्याणगुणयुक्तम् । सत्यपराक्रमममोघपराक्रमम् । ज्येष्ठमिति । ज्येष्ठगुणैर्यौवराज्याभिषेकार्हगुणैर्युक्तम् । 1.1.19 ॥ </div><br/>
    </div><br/>
    <div class="verse" type="shloka" id="RAM_k01_S001_V0020">
        <div class="versetext" uvacha="narada">प्रकृतीनां हितैर्युक्तं प्रकृतिप्रियकाम्यया। <br/> यौवराज्येन संयोक्तुमैच्छत्प्रीत्या महीपतिः॥1.1.20॥</div>
        <div class="vyakhya" id="RAM_k01_S001_V020_B001">प्रकृतीनां प्रजानां हितैरिहामुत्रहितावहैर्युक्तम् । ज्येष्ठं सुतं रामम् । प्रकृतिप्रियकाम्यया प्रकृतीनां प्रियं कर्तुमिच्छया । "छान्दसः काम्यच्" इति प्राञ्चः ॥ प्रकृतिसम्बन्धेनात्मनः प्रियं कर्तुमिच्छया । युवराजेन हि प्रजाकृत्ये सम्पादिते सति व्यवहारादिनिरीक्षणजन्यश्रमनिवृत्तिरूपं प्रियं स्वस्य भवतीति   । वयम् यौवराज्येनेति । युवराजस्य भावो यौवराज्यम् । पितरि राज्यं कुर्वत्येव सर्वराजव्यापारेऽभिषेकपूर्वकमधिकृतः पुत्रो युवराजः । संयोक्तुं योजयितुम् । महीपतिर्दशरथः ऐच्छत् ॥ 1.1.20 ॥</div>
    </div><br/>
    <div class="verse" type="shloka" id="RAM_k01_S001_V021">
        <div class="versetext" uvacha="narada">तस्याभिषेकसम्भारान् दृष्ट्वा भार्याऽथ कैकयी ।<br/>पूर्वं दत्तवरा देवी वरमेनमयाचत। ॥1.1.21॥</div>
        <div class="vyakhya" id="RAM_k01_S001_V021_B001">अथ तस्य रामस्य यौवराज्याभिषेकेऽपेक्षितान्सम्भारान् <span class="quote">"औदम्बर्यासन्दी तस्यै प्रादेशमात्राः पादाः स्युः"</span> इत्यादिना बह्वृचब्राह्मणेनोपदिश्यमानान्दधिमधुसर्पिरादीन्सम्भूतान्दृष्ट्वा मन्थरावचनाज्ज्ञात्वा । कैकेयी राज्ञः कनीयसी भार्या । अत्र कैकेयीत्येव । यद्यपि केकयशब्दादञि "केकयमित्रयु" इत्यादिना यादेरियादेशे गुणे आदिवृद्धौ ङीपि <span class="quote">"यस्येति च"</span> इति लोपे साधु, तथापि <span class="quote">"अपि माषं मषं कुर्याच्छन्दोभङ्ग न कारयेत्"</span> इति न्यायेन कैकयीति प्रयोगः । पुंयोगलक्षणे ङीपि "केकयी" इति पाठ इत्यन्ये । पूर्वं पूर्वस्मिन्काल इन्द्रसहायार्थं प्रवृत्तदशरथस्य दैत्यैर्युद्धकाले दशरथेतरप्रयुक्तामासुरीं मायां धवलाङ्गमुनिदत्तविद्यया निवारयित्र्यै कैकेय्यै तुष्टेन दशरथेन दत्तौ वरौ यस्यै सा । देवी सैव राज्याभिषेकसमये प्राप्ताभिषेका देवी तद्वत्प्रियतमैनं वक्ष्यमाणलक्षणं वरं प्राप्तकालत्वादयाचत राजानम्। याचेर्द्विकर्मकत्वात् । ॥1.1.21॥</div>
    </div><br/>
    <div class="verse" type="shloka" id="RAM_k01_S001_V022">
        <div class="versetext" uvacha="narada">विवासनं च रामस्य भरतस्याभिषेचनम् ॥1.1.22॥</div>
        <div class="vyakhya" id="RAM_k01_S001_V022_B001">वरद्वयमाह रामस्य राज्यादुद्वासनम्, भरतस्य स्वपुत्रस्याभिषेचनम् ॥1.1.22॥</div>
    </div><br/>
    <div class="verse" type="shloka" id="RAM_k01_S001_V023">
        <div class="versetext" uvacha="narada">स सत्यवचनाद्राजा धर्मपाशेन संयतः। <br/> विवासयामास सुतं रामं दशरथः प्रियम्॥1.1.23॥</div>
        <div class="vyakhya" id="RAM_k01_S001_V023_B001">स इति । सत्यवचनात् । धर्मपरनिर्देशेन सत्यप्रतिज्ञत्वादित्यर्थः । अतो हेतोः सत्यरूपेण धर्मपाशेन संयतो बद्धः सन्दशरथः प्रियं सुतमपि विवासयामास ॥ 1.1.23 ॥</div>
    </div><br/>
    <div class="verse" type="shloka" id="RAM_k01_S001_V024">
        <div class="versetext" uvacha="narada">स जगाम वनं वीरः प्रतिज्ञामनुपालयन्। <br/>पितुर्वचननिर्देशात् कैकेय्याः प्रियकारणात्॥1.1.24॥</div>
        <div class="vyakhya" id="RAM_k01_S001_V024_B001">स इति । वीरोऽनेकैरपराङ्मुखतया योद्धापि स रामः पितुः प्रतिज्ञां सत्यतया स्वविवासनेनानुपालयन् । यद्वा कैकेयीसन्निधौ पितृवचनपरिपालनविषयां स्वकृतां प्रतिज्ञां परिपालयत्पितृवचन -कृतान्निर्देशादाज्ञातो मातुश्च कैकेय्याः प्रियकारणात्प्रियसिद्धिनिमित्तं वनं जगाम । अनेन पितृतत्पत्नीसन्तोषकरणमेव सर्वात्मना पुत्रस्य धर्म इति भगवतोपदिष्टम् ॥ 1.1.24 ॥</div>
    </div><br/>
    <div class="verse" type="shloka" id="RAM_k01_S001_V025">
        <div class="versetext" uvacha="narada">तं व्रजन्तं प्रिये भ्राता लक्ष्मणोऽनुजगाम ह ।<br/>स्नेहाद्विनयसम्पन्नः सुमित्रानन्दवर्द्धनः । <br/>भ्रातरं दयितो भ्रातुः सौभ्रात्रमनुदर्शयन् ॥1.1.25॥</div>
        <div class="vyakhya" id="RAM_k01_S001_V025_B001">तमिति । व्रजन्तं भ्रातरम् । प्रियो रामे सहजप्रीतिमान् । भ्रातरमिति । भ्रातू रामस्य दयितः प्रियः । सौभ्रात्रं सुभ्रातृभावम् । स्नेहमिति यावत् । स्नेहादेव जगाम । न पित्रादिनिर्देशादिति भावः ।  ॥ 1.1.25 ॥</div>
    </div><br/>
    <div class="verse" type="shloka" id="RAM_k01_S001_V026">
        <div class="versetext" uvacha="narada">रामस्य दयिता भार्या नित्यं प्राणसमा हिता। <br/> जनकस्य कुले जाता देवमायेव निर्मिता॥1.1.26॥</div>
        <div class="vyakhya" id="RAM_k01_S001_V026_B001">अथ रामस्य दयितेष्टा । प्राणसमा निरतिशयप्रेमास्पदम् । हिता नित्यं हितकारिणी ॥ जनकस्य कुलेऽन्वये जाता । यद्यप्येषाऽयोनिजा तथापि सीरध्वजस्य देवयजनलाङ्गलपद्धतावाविर्भूतत्वादेवमुक्तिः । अत एवाह देवमायेवेति । सेवाचिन्त्योदयस्थितिलया । देवैरेव स्वकार्यसिद्ध्याकाङ्क्षिभिर्निर्मिताविर्भाविता । यद्वा इवशब्द एवार्थे । देवेन भगवताविर्भाविता स्वमायैव । भगवतोऽनाद्यन्ता सर्वकार्यसहायभूता सहजशक्तिरेव हि मायाः । यत्तु तिलोत्तमादिवद्देवमायेव स्थितेति, तन्न । निर्मितपदवैयर्थ्यापत्तेः । ॥ 1.1.26 ॥ </div><br/>
    </div><br/>
    <div class="verse" type="shloka" id="RAM_k01_S001_V027">
        <div class="versetext" uvacha="narada">सर्वलक्षणसम्पन्ना नारीणामुत्तमा वधूः।<br/> सीताप्यनुगता रामं शशिनं रोहिणी यथा॥1.1.27॥</div>
        <div class="vyakhya" id="RAM_k01_S001_V027_B001">सर्वैः स्त्रीलक्षणैः सम्पन्ना युक्ता । सीतेति । सीता लाङ्गलपद्धतिस्तदुत्थत्वात्सीता । शशिनं रोहिणीव राममनुगता ॥ 1.1.27 ॥</div>
    </div><br/>
    <div class="verse" type="shloka" id="RAM_k01_S001_V028">
        <div class="versetext" uvacha="narada">पौरैरनुगतो दूरं पित्रा दशरथेन च । <br/> शृङ्गिबेरपुरे सूतं गङ्गाकूले व्यसर्ज्जयत्। ॥1.1.28॥</div>
        <div class="vyakhya" id="RAM_k01_S001_V028_B001">पौरैरनुगतो रामः गङ्गाकूले वर्तमानशृङ्गवेरपुरे सूतं रथेन स्वप्रापणार्थमागतं गङ्गाकूले व्यसर्जयत्परावर्तितवान् ॥1.1.28 ॥</div>
    </div><br/>
    <div class="verse" type="shloka" id="RAM_k01_S001_V029">
        <div class="versetext" uvacha="narada">गुहमासाद्य धर्मात्मा निषादाधिपतिं प्रियम् ।<br/> सहितो रामो लक्ष्मणेन च सीतया॥1.1.29॥</div>
        <div class="vyakhya" id="RAM_k01_S001_V029_B001">निषादाधिपतिं प्रियमिष्टं गुहमासाद्य तत्सहितो लक्ष्मणादिसहितश्च 1.1.29 ॥</div>
    </div><br/>
    <div class="verse" type="shloka" id="RAM_k01_S001_V030">
        <div class="versetext" uvacha="narada">ते वनेन वनं गत्वा नदीस्तीर्त्वा बहूदकाः।<br/> चित्रकूटमनुप्राप्य भरद्वाजस्य शासनात् ॥1.1.30 ॥</div>
        <div class="vyakhya" id="RAM_k01_S001_V030_B001">पूर्वार्धं पूर्वश्लोकान्वयि । अथ ते सीतारामलक्ष्मणा वनेन पुरोवर्तिप्राप्तवनद्वारेण परमपरं वनं गत्वा । तेवनं पादचारस्तेन वनं गत्वेत्यर्थ इति सम्प्रदायः ॥ 1.1.30 ॥</div>
    </div><br/>
    <div class="verse" type="shloka" id="RAM_k01_S001_V031">
        <div class="versetext" uvacha="narada">रम्यमावसथं कृत्वा रममाणा वने त्रयः।<br/> देवगन्धर्वसङ्काशास्तत्र ते न्यवसन् सुखम् ॥1.1.31॥</div>
        <div class="vyakhya" id="RAM_k01_S001_V031_B001">अनु पश्चाद्भरद्वाजस्य शासनाच्चित्रकूटं प्राप्य तत्र रम्यमावसथं पर्णशालां कृत्वा तत्र वने रममाणास्त्रयो देवगन्धर्वसदृशाः सुखं न्यवसन्नित्यन्वयः ॥ 1.1.31 ॥ </div><br/>
    </div><br/>
    <div class="verse" type="shloka" id="RAM_k01_S001_V032">
        <div class="versetext" uvacha="narada">चित्रकूटं गते रामे पुत्रशोकातुरस्तथा  । <br/>राजा दशरथः स्वर्गं जगाम विलपन् सुतम् ॥1.1.32॥</div>
        <div class="vyakhya" id="RAM_k01_S001_V032_B001">तथा पुत्रशोकातुरोऽनिर्वाच्यपुत्रवियोगजन्यशोकपीडितः राजा दशरथः विलपन् स्वर्गं जगाम ॥1.1.32 ॥</div>
    </div><br/>
    <div class="verse" type="shloka" id="RAM_k01_S001_V033">
        <div class="versetext" uvacha="narada">मृते तु तस्मिन् भरतो वसिष्ठप्रमुखैर्द्विजैः।<br/>नियुज्यमानो राज्याय नैच्छद्राज्यं महाबलः ॥1.1.33॥</div>
        <div class="vyakhya" id="RAM_k01_S001_V033_B001">राजेति । तस्मिन्दशरथे गते लोकान्तरं गते मृते वसिष्ठाद्यैर्द्विजैस्त्रैवर्णिकैः । इदमुपलक्षणम् । तत्सहितैर्मन्त्रिवृद्धैरित्यपि बोध्यम् ॥ 1.1.33 ॥</div>
    </div><br/>
    <div class="verse" type="shloka" id="RAM_k01_S001_V034">
        <div class="versetext" uvacha="narada">स जगाम वनं वीरो रामपादप्रसादकः॥1.1.34॥</div>
        <div class="vyakhya" id="RAM_k01_S001_V034_B001">राज्याय राज्यं कर्तुं तैर्नियुज्यमानः प्रेर्यमाणो महाबलः समर्थोऽपि सौभ्रात्राद्राज्यं नैच्छत् । ततो रामपादप्रसादकः पूज्यं रामं प्रसादयितुं वनं जगाम । पादशब्दः पूज्यवची ॥ 1.1.34 ॥</div>
    </div><br/>
    <div class="verse" type="shloka" id="RAM_k01_S001_V035">
        <div class="versetext" uvacha="narada">गत्वा तु सुमहात्मानं रामं सत्यपराक्रमम् । <br/>अयाचद्भ्रातरं राममार्यभावपुरस्कृतः ॥1.1.35॥</div>
        <div class="vyakhya" id="RAM_k01_S001_V035_B001">गत्वेति । स भरतो महत्मानं सत्यप्रतिज्ञत्वादिधर्मैर्महावैभवं भ्रातरं रामं गत्वार्यभावपुरस्कृतो विनीतवेषस्तं रामं राज्याय प्रतिनिवृत्तिमयाचत् । याचिर्द्विकर्मकः ॥ 1.1.35 ॥</div>
    </div><br/>
    <div class="verse" type="shloka" id="RAM_k01_S001_V036">
        <div class="versetext" uvacha="narada">रामोऽपि परमोदारः सुमुखः सुमहायशाः ।<br/> न चैच्छत्पितुरादेशाद्राज्यं रामो महाबलः ॥1.1.36॥</div>
        <div class="vyakhya" id="RAM_k01_S001_V036_B001">ननु पितृमातृदत्तं राज्यं तवैव योग्यमिति मम प्रतिनिवृत्तिरनुचितेत्यत्राह त्वमेवेति । सर्वगुणश्रेष्ठे ज्येष्ठे सति कनिष्ठो न राज्यार्ह इति धर्मं त्वमेव जानासीति त्वमेव राजेति वचो राममब्रवीत् । रामोऽपि रमयतीति व्युत्पत्त्याश्रितचित्तरञ्जकोऽपि पितुरादेशाद्राज्यं नैच्छदित्युत्तरेणान्वयः । अत्र हेतुगर्भं विशेषणम् । परमोदारः स्वसुखसाधनस्य परस्मै दानमौदार्यं तद्युतः । सुमुखो राज्यादपि वनेऽम्लान्याद्यधिकमुखप्रसादयुक्तः । सुमहायशाः प्रतिज्ञापालनरूपयशोभङ्गभिया नैच्छदिति कतककृतः । तीर्थस्तु परमोदारो याचकाभीष्टप्रदाननिरतोऽर्थिलाभेन प्रसन्नमुखः । सुमहायशा अर्थ्यवैमुख्येन प्रसिद्धकीर्तिरपि पित्राज्ञयैव भरतवाक्यं नैच्छदित्याह ॥ 1.1.36 ॥</div>
    </div><br/>
    <div class="verse" type="shloka" id="RAM_k01_S001_V037">
        <div class="versetext" uvacha="narada">पादुके चास्य राज्याय न्यासं दत्त्वा पुनः पुनः।<br/> निवर्त्तयामास ततो भरतं भरताग्रजः॥1.1.37॥</div>
        <div class="vyakhya" id="RAM_k01_S001_V037_B001">ततोऽस्य भरतस्य राज्याय राज्यरक्षणसामर्थ्यं लब्धुमहल्यादौ दृष्टशक्तिकाचिन्त्यवैभवस्वपदस्पृष्टे पादुके न्यासरूपेण दत्त्वा पुनःपुनः प्रतिनिवृत्तिं याचमानं भरतं चतुर्दशसमानन्तरं सर्वथा प्रतिनिवर्तितव्यमित्यभ्युपेत्य निवर्तयामास । अस्येति राज्यापेक्षया षष्ठी । दत्त्वेत्यत्र अस्मै इत्यर्थलभ्यम् । दत्त्वेत्यन्वयेऽपि सम्प्रदानस्य शेषत्वविवक्षया षष्ठीत्यन्ये । यत्तु निक्षेपे मुख्यदानाभावान्न चतुर्थी दत्त्वेत्यन्वयेऽपीति, तन्न । खण्डिकोपाध्यायस्तस्मै चपेटां ददातीति महाभाष्यप्रयोगविरोधात् ॥ 1.1.37 ॥</div>
    </div><br/>
    <div class="verse" type="shloka" id="RAM_k01_S001_V038">
        <div class="versetext" uvacha="narada">स काममनवाप्यैव रामपादावुपस्पृशन्। <br/> नन्दिग्रामेऽकरोद्राज्यं रामागमनकाङ्क्षया ॥1.1.38॥</div>
        <div class="vyakhya" id="RAM_k01_S001_V038_B001">स भरतो रामप्रतिनिवृत्तिरूपं काममनवाप्यैव रामपादौ नमस्कुर्वन्प्रतिनिवृत्त इति शेषः ततो नमस्कृत्य प्रतिनिवृत्तो नन्दिग्रामे स्थित्वा रामश्चतुर्दशसमारूपप्रतिज्ञातसमयानन्तरं राज्यायागमिष्यतीति रामागमनकाङ्क्षया पादुके पुरस्कृत्य राज्यमकरोत् । उत्तरार्धं स्पष्टम् ॥ 1.1.38 ॥</div>
    </div><br/>
    <div class="verse" type="shloka" id="RAM_k01_S001_V039">
        <div class="versetext" uvacha="narada">गते तु भरते श्रीमान् सत्यसन्धो जितेन्द्रियः । <br/> रामस्तु पुनरालक्ष्य नागरस्य जनस्य च। ॥1.1.39॥</div>
        <div class="vyakhya" id="RAM_k01_S001_V039_B001">राम इति । उक्तगुणविशिष्टो रामस्त्वत्यासन्नतया नागरस्य मन्त्रिवृद्धादिपौरजनस्य भरतस्य च तत्र चित्रकूट आगमनमालक्ष्य सम्भाव्य तेषां प्रतिनिवर्तनप्रयासाद्वरमितोऽपि दूरगमनमिति सञ्चिन्त्य दण्डकान्दण्डकारण्यानि । अवान्तरबहुत्वाद्बहुवचनम् । ॥1.1.39॥</div>
    </div><br/>
    <div class="verse" type="shloka" id="RAM_k01_S001_V040">
        <div class="versetext" uvacha="narada">तत्रागमनमेकाग्रो दण्डकान् प्रविवेश ह ॥1.1.40 ॥</div>
        <div class="vyakhya" id="RAM_k01_S001_V041_B001">तेषां रक्षश्चोरादिभूयिष्ठत्वादेकाग्रः सज्जो भूत्वा प्रविवेश । हेति प्रसिद्धौ ॥ 1.1.40 ॥</div>
    </div><br/>
    <div class="verse" type="shloka" id="RAM_k01_S001_V041">
        <div class="versetext" uvacha="narada">प्रविश्य तु महारण्यं रामो राजीवलोचनः ।<br/> विराधं राक्षसं हत्वा शरभङ्गं ददर्श ह ॥1.1.41 ॥</div>
        <div class="vyakhya" id="RAM_k01_S001_V041_B001">प्रविश्येति । महारण्यमित्यरण्यकाण्डकथासङ्ग्रहः । राजीवम् पद्मम् । अनेन राक्षसयुद्धारम्भकृतहर्षो ध्वनितः । शरभङ्गाद्या ऋषयः ॥ 1.1.41 ॥</div>
    </div><br/>
    <div class="verse" type="shloka" id="RAM_k01_S001_V042">
        <div class="versetext" uvacha="narada">सुतीक्ष्णं चाप्यगस्त्यं च अगस्त्यभ्रातरं तथा ।<br/> अगस्त्यवचनाच्चैव जग्राहैन्द्रं शरासनम् ॥1.1.42 ॥</div>
        <div class="vyakhya" id="RAM_k01_S001_V042_B001">चापीति निपातसमुच्चयः पद्यपूरकः । अगस्त्यभ्रातेध्मवाहननामेति केचित् । "ततो मुनेरगस्त्यस्य भ्रातागस्त्य इति श्रुतः । स चिन्वन्कानने वन्यं सखीभिः कोपितोऽशपत्" इति मार्कण्डेयपुराणे श्रूयते । दिव्यं धनुरादिकं कार्याय प्रतिगृहाणेत्येवं रूपादगस्त्यवचनात् ऐन्द्रमिन्द्रादगस्त्यस्यागतं शरासनं धनुर्जग्राह । पूर्वं भार्गवं जित्वा ततः प्राप्तं यद्वैष्णवं धनुर्भगवता रामेण वरुणे न्यस्तं तदिन्द्रेण वरुणादानीयागस्त्ये स्थापितमित्यग्रेऽरण्यकाण्डे स्फुटम् । यद्वेन्द्रो विष्णुः ॥ 1.1.42 ॥</div>
    </div><br/>
    <div class="verse" type="shloka" id="RAM_k01_S001_V043">
        <div class="versetext" uvacha="narada">खड्गं च परमप्रीतस्तूणी चाक्षयसायकौ॥1.1.43 ॥</div>
        <div class="vyakhya" id="RAM_k01_S001_V043_B001">खङ्गञ्चेति । अनुरूपनिजायुधलाभात्परमप्रीतः । अक्षयाः सायका बाणा ययोस्तौ । तूणी इषुधी । वनचरैर्वानप्रस्थैः ॥ 1.1.43 ॥</div>
    </div><br/>
    <div class="verse" type="shloka" id="RAM_k01_S001_V044">
        <div class="versetext" uvacha="narada">वसतस्तस्य रामस्य वने वनचरैः सह ।<br/>  ऋषयोऽभ्यागमन् सर्वे वधायासुररक्षसाम्।<br/> स तेषां प्रतिशुश्राव राक्षसानां तथा वने ॥1.1.44॥</div>
        <div class="vyakhya" id="RAM_k01_S001_V044_B001">ऋषय इति । तद्वने वसतो रामस्यान्तिकमसुराः कबन्धादयो रक्षांसि खरादयस्तेषां वधाय वधं प्रार्थयितुं सर्वे ऋषयोऽभ्यागमन् । स रामस्तेषां राक्षसानां वधं तस्मिन्वने तेभ्यो ऋषिभ्यः प्रतिशुश्राव । प्राप्तकालमसुररक्षो योधयिष्ये नोपेक्षिष्य इति तद्वचोऽङ्गीकृतवानित्यर्थः ॥ 1.1.44 ॥</div>
    </div><br/>
    <div class="verse" type="shloka" id="RAM_k01_S001_V045">
        <div class="versetext" uvacha="narada">प्रतिज्ञातश्च रामेण वधः संयति रक्षसाम् ।<br/> ऋषीणामग्निकल्पानां दण्डकारण्यवासिनाम्॥1.1.45॥</div>
        <div class="vyakhya" id="RAM_k01_S001_V045_B001">प्रतिज्ञात इति । अग्निकल्पानामग्निसदृशानामृषीणाम् । सन्निधाविति शेषः । अपेक्षित इति वा शेषः । संयति युद्धेऽचिन्त्यामितनिजशक्तिवैभवाद्रक्षसां वधः प्रतिज्ञातश्चेति सम्बन्धः ॥ 1.1.45 ॥</div>
    </div><br/>
    <div class="verse" type="shloka" id="RAM_k01_S001_V046">
        <div class="versetext" uvacha="narada">तेन तत्रैव वसता जनस्थाननिवासिनी । <br/> विरूपिता शूर्पणखा राक्षसी कामरूपिणी ॥1.1.46॥</div>
        <div class="vyakhya" id="RAM_k01_S001_V046_B001">तेनेति । तेन रामेण तत्रैव दण्डकारण्यदक्षिणप्रदेशवर्तिपञ्चवट्याश्रमे जनस्थानं नाम दण्डकारण्ये रावणस्य बलनिवेशस्थानम् । कामरूपिणीच्छया नानारूपधारिणी । यद्वा पुंसां काम्यमानरूपवती । विरूपिता कर्णनासाछेदेन वैरूप्यं प्रापिता । शूर्पणखेत्यत्र <span class="quote">"नखमुखात्सञ्ज्ञायाम्"</span>इति ङीप्निषेधः । "पूर्वपदात्सञ्ज्ञायाम्" इति णत्वम् । विरुद्धं रूपं विरूपं तत्सञ्जातमस्या इति तारकादित्वादितच् ॥ 1.1.46 ॥</div>
    </div><br/>
    <div class="verse" type="shloka" id="RAM_k01_S001_V047">
        <div class="versetext" uvacha="narada">ततः शूर्पणखावाक्यादुद्युक्तान् सर्लराक्षसान् । <br/> खरं त्रिशिरसं चैव दूषणं चैव राक्षसम् ॥1.1.47॥</div>
        <div class="vyakhya" id="RAM_k01_S001_V047_B001">तत इति । ततस्तद्वैरूप्यकरणानन्तरम् । सर्वराक्षसान् जनस्थाननिवासिन इति शेषः । उद्युक्तान्युद्धार्थं सन्नद्धान् ॥ 1.1.47 ॥</div>
    </div><br/>
    <div class="verse" type="shloka" id="RAM_k01_S001_V048">
        <div class="versetext" uvacha="narada">निजघान रणे रामस्तेषां चैव पदानुगान् ।<br/>  वने तस्मिन्निवसता जनस्थाननिवासिनाम्।<br/> रक्षसां निहतान्यासन् सहस्राणि चतुर्दश॥1.1.48॥ </div><br/>
        <div class="vyakhya" id="RAM_k01_S001_V048_B001">पदानुगाननुचरान् । निवसता । रामेणेति शेषः । उत्तरश्लोकान्वयी ॥ 1.1.48 ॥</div>
    </div><br/>
    <div class="verse" type="shloka" id="RAM_k01_S001_V049">
        <div class="versetext" uvacha="narada">ततो ज्ञातिवधं श्रुत्वा रावणः क्रोधमूर्च्छितः।<br/> सहायं वरयामास मारीचं नाम राक्षसम्॥1.1.49॥</div>
        <div class="vyakhya" id="RAM_k01_S001_V049_B001">रक्षसामिति । चतुर्दशसहस्राणि तत्सङ्ख्यासङ्ख्यातानि । सैन्यानीति शेषः । ज्ञातयः खरादयः । खरादयो हि रावणस्य वैमात्रेयाः । श्रुत्वा । शूर्पणखामुखादिति शेषः । मूर्च्छितो व्याप्तचित्तः ॥ 1.1.49 ॥</div>
    </div><br/>
    <div class="verse" type="shloka" id="RAM_k01_S001_V050">
        <div class="versetext" uvacha="narada">वार्यमाणः सुबहुशो मारीचेन स रावणः।<br/> न विरोधो बलवता क्षमो रावण तेन ते॥1.1.50॥</div>
        <div class="vyakhya" id="RAM_k01_S001_V050_B001">क्रोधेन व्याप्तः स रावणो मारीचेन बहुशो बहुवारं परदारहरणस्य परमाधर्मत्वं बलवद्विरोधस्य निजनाशान्तत्वम् । अतस्तेन रामेण बलवता विश्वामित्राश्रमे मदनुभूतबलेन ते तव विरोधो न क्षमो न युक्तो न हितश्चेति वार्यमाणोऽपि मारीचं नाम प्रसिद्धं राक्षसं सीताहरणे सहायं वरयामास । <span class="quote">"वृञ् वरणे"</span> इति स्वार्थे ण्यन्तोऽपि ॥ 1.1.50 ॥</div>
    </div><br/>
    <div class="verse" type="shloka" id="RAM_k01_S001_V051">
        <div class="versetext" uvacha="narada">अनादृत्य तु तद्वाक्यं रावणः कालचोदितः।<br/> जगाम सहमारीचस्तस्याश्रमपदं तदा ॥1.1.51॥</div>
        <div class="vyakhya" id="RAM_k01_S001_V051_B001">नेति । पूर्वार्धं पूर्वान्वयि । कालचोदितो मृत्युप्रेरितो रावणस्तद्वाक्यं मारीचवाक्यं त्वनादृत्य ॥ 1.1.51 ॥</div>
    </div><br/>
    <div class="verse" type="shloka" id="RAM_k01_S001_V052">
        <div class="versetext" uvacha="narada">तेन मायाविना दूरमपवाह्य नृपात्मजौ। ॥1.1.52॥</div>
        <div class="vyakhya" id="RAM_k01_S001_V052_B001">उत्तरश्लोकान्वयी । सहमारीचो मारीचसहितः । "वोपसर्जनस्य" इति विकल्पात्सहस्य सादेशाभावः । तस्य खरादिहन्तृत्वेन प्रसिद्धस्य रामस्याश्रमपदमाश्रमस्थानं जगाम । ततस्तेन मायाविना मारीचेन तौ नृपात्मजौ रामलक्ष्मणौ दूरमपवाह्यापसार्य ॥ 1.1.52 ॥</div>
    </div><br/>
    <div class="verse" type="shloka" id="RAM_k01_S001_V053">
        <div class="versetext" uvacha="narada">जहार भार्यां रामस्य गृध्रं हत्वा जटायुषम्॥<br/> गृध्रं च निहतं दृष्ट्वा हृतां श्रुत्वा च मैथिलीम् ॥1.1.53॥।</div>
        <div class="vyakhya" id="RAM_k01_S001_V053_B001"> जहारेति । हत्वा हतप्रायं कण्ठगतप्राणं कृत्वा रामस्य भार्यां जहारेति सम्बन्धः । निहतम् निहतप्रायम् । श्रुत्वा । गृध्रमुखादिति शेषः ॥ 1.1.53 ॥ </div><br/>
    </div><br/>
    <div class="verse" type="shloka" id="RAM_k01_S001_V054">
        <div class="versetext" uvacha="narada">राघवः शोकसन्तप्तो विललापाकुलेन्द्रियः । <br/> ततस्तेनैव शोकेन गृध्रं दग्ध्वा जटायुषम्  ॥ 1.1.54 ॥</div>
        <div class="vyakhya" id="RAM_k01_S001_V054_B001">विललाप पर्यदेवयत् । आकुलेन्द्रियः शोकपरवशेन्द्रियः । तेनैव शोकेन निवृत्तिहेतुमप्राप्तेनाभिभूयमान एव सन्गृध्रं रावणेन सीतापहृतेति निवेद्य मृतं दग्ध्वा विधिना संस्कृत्य ॥ 1.1.54 ॥</div>					
    </div><br/>
    <div class="verse" type="shloka" id="RAM_k01_S001_V055">
        <div class="versetext" uvacha="narada">मार्गमाणो वने सीतां राक्षसं सन्ददर्श ह । <br/> कबन्धं नाम रूपेण विकृतं घोरदर्शनम् ॥1.1.55॥</div>
        <div class="vyakhya" id="RAM_k01_S001_V055_B001">सीतां वने मार्गमाणः । मार्गयमाण इत्यर्थः । रूपेण विकृतं कबन्धं राक्षसम् । ददर्शेति सम्बन्धः ॥ 1.1.55 ॥</div>					
    </div><br/>
    <div class="verse" type="shloka" id="RAM_k01_S001_V056">
        <div class="versetext" uvacha="narada">तं निहत्य महाबाहुर्ददाह स्वर्गतश्च सः॥1.1.56॥</div>
        <div class="vyakhya" id="RAM_k01_S001_V056_B001">तमिति । तं कबन्धं निहत्य ददाह । महाबाहू रामः । स च कबन्धः स्वर्गतः स्वर्गगमनयोग्यं स्वीयं गन्धर्वरूपं प्राप्तवान् । ततस्तेन रूपेण । अस्य रामस्य ॥ 1.1.56 ॥</div>					
    </div><br/>
    <div class="verse" type="shloka" id="RAM_k01_S001_V057">
        <div class="versetext" uvacha="narada">स चास्य कथयामास शबरीं धर्मचारिणीम्।<br/> श्रमणीं धर्मनिपुणामभिगच्छेति राघवम् ॥1.1.57॥</div>
        <div class="vyakhya" id="RAM_k01_S001_V057_B001">श्रमणाम् तापसीम् । धर्मनिपुणाम् सकलधर्मज्ञाम् । धर्मचारिणीमित्यस्य तु सकलधर्मानुष्ठात्रीमित्यर्थः । श्रमणामित्यत्र कर्तरि ल्युट् । तपसा श्राम्यतीत्यर्थात् । तामभिगच्छेति कथयामासेत्यन्वयः ॥ 1.1.57 ॥</div>					
    </div><br/>
    <div class="verse" type="shloka" id="RAM_k01_S001_V058">
        <div class="versetext" uvacha="narada"> सोभ्यगच्छन्महातेजाः शबरीं शत्रुसूदनः।<br/> शबर्या पूजितः सम्यग्रामो  दशरथात्मजः॥1.1.58॥</div>
        <div class="vyakhya" id="RAM_k01_S001_V058_B001">शबर्येति । सम्यक्पूजितो यथाविध्यर्घ्याद्युपचारैः पूजितः । पम्पेत्यादिना किष्किन्धाकाण्डकथासङ्ग्रहः । सङ्गतो मिलितः ॥ 1.1.58 ॥</div>					
    </div><br/>
    <div class="verse" type="shloka" id="RAM_k01_S001_V059">
        <div class="versetext" uvacha="narada"> पम्पातीरे हनुमता सङ्गतो वानरेण ह ।<br/> हनुमद्वचनाच्चैव सुग्रीवेण समागतः ॥1.1.59॥</div>
        <div class="vyakhya" id="RAM_k01_S001_V059_B001"> हनुमद्वचनात्सुग्रीवो युष्मन्मैत्रीमपेक्षत इत्यादिरूपात् । समागतो मैत्रीं कृतवान् । हनुशब्दो ह्रस्वान्तो दीर्घान्तश्च । सुग्रीवायेति । सङ्गतायेति शेषः । शंसदकथयत् । छान्दसोऽडभावः । महाबलः सुग्रीवेण स्वकार्यसाधकमहाबलवत्त्वेनावगतः ॥ 1.1.59 ॥</div>					
    </div><br/>
    <div class="verse" type="shloka" id="RAM_k01_S001_V060">
        <div class="versetext" uvacha="narada"> सुग्रीवाय च तत्सर्वं शंसद्रामो महाबलः। <br/> आदितस्तद्यथावृत्तं सीतायाश्च विशेषतः । <br/> सुग्रीवश्चापि तत्सर्वं श्रुत्वा रामस्य वानरः। ॥1.1.60 ॥</div>
        <div class="vyakhya" id="RAM_k01_S001_V060_B001"> आदित इति । जन्मन आरभ्येत्यर्थः । तत्प्रसिद्धं वृत्तं स्वीयं सीतायाश्च वृत्तं विशिष्य रावणापहारान्तम् अशंसत् । यद्यपि महाबलत्वाद्विनापि सहायं सर्वनिर्वाहकस्तथापि लोकरीतिमनुसृत्य सुग्रीवमैत्रीमुद्दिश्य सर्वमकथयदिति बोद्धव्यम् । वानरः सुग्रीवोऽपि रामस्य सम्बन्धि तत्सर्वं श्रुत्वा ॥ 1.1.60 ॥</div>
    </div><br/>
    <div class="verse" type="shloka" id="RAM_k01_S001_V061">
        <div class="versetext" uvacha="narada"> चकार सख्यं रामेण प्रीतश्चैवाग्निसाक्षिकम् <br/> ततो वानरराजेन वैरानुकथनं प्रति ॥1.1.61॥</div>
        <div class="vyakhya" id="RAM_k01_S001_V061_B001">स्वसमानदुःखमहाबलसम्बन्धलाभात्प्रीतः सुग्रीवोऽग्निसाक्षिकमग्निरेव साक्षाद्द्रष्टा यस्य तादृशं सख्यं चकार । ततो वैरानुकथनं वालिनस्तव च वैरे किं कारणमिति रामकृतप्रश्नं प्रति । प्रश्नोत्तरमिति यावत् ॥ 1.1.61 ॥</div>
    </div><br/>
    <div class="verse" type="shloka" id="RAM_k01_S001_V062">
        <div class="versetext" uvacha="narada"> रामायावेदितं सर्वं प्रणयाद्दुःखितेन च ।<br/> प्रतिज्ञातं च रामेण तदा वालिवधं प्रति ॥1.1.62॥</div>
        <div class="vyakhya" id="RAM_k01_S001_V062_B001"> रामाय यत्प्रत्युत्तरमावेदितव्यं तत्सर्वं रामवद्दारापहारान्तकष्टैः सञ्जातदुःखेन सुग्रीवेण प्रणयाद्रामायावेदितम् । तदा तद्वृत्तान्तश्रवणानन्तरकाले रामेण वालिवधं प्रति वालिवधमुद्दिश्यावश्यं वालिनं वधिष्यामीति प्रतिज्ञातम् ॥ 1.1.62 ॥</div>
    </div><br/>
    <div class="verse" type="shloka" id="RAM_k01_S001_V063">
        <div class="versetext" uvacha="narada"> वालिनश्च बलं तत्र कथयामास वानरः।<br/>सुग्रीवः शङ्कितश्चासीन्नित्यं वीर्येण राघवे  ॥1.1.63॥</div>
        <div class="vyakhya" id="RAM_k01_S001_V063_B001"> वालिनश्चेति । तत्र ऋष्यमूकपर्वते । वानरः सुग्रीवो वालिनो बलमरुणोदयानन्तरं सूर्योदयात्प्रागेव रावणं गृहीत्वा चतुःसमुद्रलङ्घनादिरूपं कथयामास । किञ्च सुग्रीवो रामो वालितुल्यो न वेति शङ्कितः सञ्जातशङ्क आसीत् ॥ 1.1.63 ॥</div>
    </div><br/>
    <div class="verse" type="shloka" id="RAM_k01_S001_V064">
        <div class="versetext" uvacha="narada"> राघवप्रत्ययार्थं तु दुन्दुभेः कायमुत्तमम्। <br/> दर्शयामास सुग्रीवो महापर्वतसन्निभम् ॥1.1.64॥</div>
        <div class="vyakhya" id="RAM_k01_S001_V064_B001"> राघवेति । राघवस्य वालिमहाबलत्वे विश्वासार्थमुत्तमं बलप्रत्यायनोत्तमसाधनं महापर्वतसदृशं दुन्दुभेर्दैत्यस्य शरीरं दर्शयामास । यस्य काय इदानीमेतादृशस्तादृशो दुन्दुभिर्वालिना हत्वैतावद्दूरं प्रक्षिप्त इत्युक्त्वा दर्शयामासेत्यर्थः ॥ 1.1.64 ॥</div>
    </div><br/>
    <div class="verse" type="shloka" id="RAM_k01_S001_V065">
        <div class="versetext" uvacha="narada">उत्स्मयित्वा महाबाहुः प्रेक्ष्य चास्थि महाबलः।<br/> पादाङ्गुष्ठेन चिक्षेप सम्पूर्णं दशयोजनम् ॥1.1.65॥</div>
        <div class="vyakhya" id="RAM_k01_S001_V065_B001">उत्स्मयित्वेति । बाहुलकात्स्वार्थे णिच् । ईषत्स्मितं कृत्वा ॥ 1.1.65 ॥</div>
    </div><br/>
    <div class="verse" type="shloka" id="RAM_k01_S001_V066">
        <div class="versetext" uvacha="narada"> बिभेद च पुनस्सालान् सप्तैकेन महेषुणा । <br/> गिरिं रसातलं चैवं जनयन् प्रत्ययं तदा ॥1.1.66॥</div>
        <div class="vyakhya" id="RAM_k01_S001_V066_B001">बिभेदेति । पुनश्च प्रत्ययं जनयन्स्वबलविश्वासमुत्पादयन् । हेतौ शता । फलमपि हेतुः । तदैकेनैव महेषुणा सकृत्प्रयोगेणैव सप्तसालान्सप्तसालवृक्षांस्तत्समीपस्थं गिरिं पर्वतं रसातलं षष्ठमधोलोकं च बिभेद । अतलवितलसुतलतलातलमहातलरसातलपाताला इति सप्ताधो लोकाः । एकसालमात्रभेदनेऽस्य वालिसाम्यशङ्का जायेत तन्निवृत्त्यर्थमनुक्तानामपि शा(रसात)लगिरिप्रस्थादीनां भेदनमिति मन्तव्यम् ॥ 1.1.66 ॥</div>
    </div><br/>
    <div class="verse" type="shloka" id="RAM_k01_S001_V067">
        <div class="versetext" uvacha="narada">ततः प्रीतमनास्तेन विश्वस्तः स महाकपिः।<br/> किष्किन्धां रामसहितो जगाम च गुहां तदा ॥1.1.67॥</div>
        <div class="vyakhya" id="RAM_k01_S001_V067_B001">तत इति । ततः सालभेदानन्तरं तेनातिदुष्करेण कर्मणा वालिवधे विश्वासं प्राप्तः प्रीतमनाः कपिराज्यलाभोऽचिरादेवेति सन्तुष्टमनाः महाकपिः सुग्रीवः किष्किन्धाख्यां गुहां रामसहितो जगाम ॥ 1.1.67 ॥</div>
    </div><br/>
    <div class="verse" type="shloka" id="RAM_k01_S001_V068">
        <div class="versetext" uvacha="narada"> ततोऽगर्जद्धरिवरः सुग्रीवो हेमपिङ्गलः।<br/> तेन नादेन महता निर्जगाम हरीश्वरः ॥1.1.68 ॥</div>
        <div class="vyakhya" id="RAM_k01_S001_V068_B001"> तत इति । हरिवरः कपिश्रेष्ठोऽगर्जत्सिंहनादं कृतवान् । हरीश्वरो वाली ॥ 1.1.68 ॥</div>
    </div><br/>
    <div class="verse" type="shloka" id="RAM_k01_S001_V069">
        <div class="versetext" uvacha="narada"> अनुमान्य तदा तारां सुग्रीवेण समागतः।<br/> निजघान च तत्रैनं शरेणैकेन राघवः ॥1.1.69॥</div>
        <div class="vyakhya" id="RAM_k01_S001_V069_B001">अन्विति । तदाङ्गदमुखादवगतसुग्रीवराममित्रत्वेन संयुगनिर्गमनं वारयन्तीं तारां स्वस्त्रियं मयाऽकृतापकारो धर्मज्ञो रामो मह्यं नापकरिष्यतीत्यादिवचनैरनुमान्यानुमतिं प्रापय्य । कृतानुमतिकां कृत्वेति यावत् । सुग्रीवेण सह वाली युद्धाय समागतोऽभवत् । तत्र संयुगे । एनं वालिनम् ॥ 1.1.69 ॥</div>
    </div><br/>
    <div class="verse" type="shloka" id="RAM_k01_S001_V070">
        <div class="versetext" uvacha="narada">ततः सुग्रीववचनाद्धत्वा वालिनमाहवे।<br/> सुग्रीवमेव तद्राज्ये राघवः प्रत्यपादयत् ॥1.1.70॥</div>
        <div class="vyakhya" id="RAM_k01_S001_V070_B001"> तत इति । सुग्रीववचनात् "वालिनं जहि काकुत्स्थ मया बद्धोऽयमञ्जलिः" इत्येवंरूपात्सुग्रीववचनात् । आहवे रणे । प्रत्यपादयत्प्रतिष्ठापितवान् । सुग्रीववचनादित्यनेनानपकारिवालिवधस्यायुक्तत्वेऽपि मित्रापकारित्वेन तदुक्त्या हननमिति ध्वनितम् ॥ 1.1.70 ॥</div>
    </div><br/>
    <div class="verse" type="shloka" id="RAM_k01_S001_V071">
        <div class="versetext" uvacha="narada"> स च सर्वान् समानीय वानरान् वानरर्षभः।<br/> दिशः प्रस्थापयामास दिदृक्षुर्जनकात्मजाम् ॥1.1.71 ॥</div>
        <div class="vyakhya" id="RAM_k01_S001_V071_B001">स चेति । स सुग्रीवः । दिदृक्षुरन्वेषिषुः सर्वान्वानरान्समानीय सर्वा दिशः प्रस्थापयामास ॥ 1.1.71 ॥</div>
    </div><br/>
    <div class="verse" type="shloka" id="RAM_k01_S001_V072">
        <div class="versetext" uvacha="narada"> ततो गृध्रस्य वचनात्सम्पातेर्हनुमान् बली।<br/> शतयोजनविस्तीर्णं पुप्लुवे लवणार्णवम् ॥1.1.72॥</div>
        <div class="vyakhya" id="RAM_k01_S001_V072_B001">तत इति । गृध्रस्य सम्पातेर्वचनात् "तस्यां वसति वैदेही दीना कौशेयवासिनी" इत्येवंरूपात् । पुप्लुव उल्लङ्घितवान् । इतः सुन्दरकाण्डकथासङ्ग्रहः ॥ 1.1.72 ॥</div>
    </div><br/>
    <div class="verse" type="shloka" id="RAM_k01_S001_V073">
        <div class="versetext" uvacha="narada"> तत्र लङ्कां समासाद्य पुरीं रावणपालिताम्।<br/> ददर्श सीतां ध्यायन्तीमशोकवनिकां गताम् ॥1.1.73॥</div>
        <div class="vyakhya" id="RAM_k01_S001_V073_B001"> तत्रेति । अशोकवनिकां गताम् प्रमदवनस्थिताम् । ध्यायन्तीम् राममिति शेषः ॥ 1.1.73 ॥</div>
    </div><br/>
    <div class="verse" type="shloka" id="RAM_k01_S001_V074">
        <div class="versetext" uvacha="narada"> निवेदयित्वाभिज्ञानं प्रवृत्तिं च निवेद्य च।<br/> समाश्वास्य च वैदेहीं मर्दयामास तोरणम् ॥1.1.74॥</div>
        <div class="vyakhya" id="RAM_k01_S001_V074_B001"> निवेदयित्वेति । अभिज्ञानमङ्गुलीयकरूपम् । प्रवृत्तिं रामसुग्रीवसख्यादिसर्ववृत्तान्तम् । समाश्वास्य राघवस्य सर्वोऽपि व्यापारस्त्वत्प्रत्यापत्त्येकफलक इत्यादितत्त्वकथनेन वैदेहीं समाश्वास्य । <span class="quote">"गृहीत्वा प्रत्यभिज्ञानम्"</span> इति पाठे प्रत्यभिज्ञानं सीतालकस्थितचूडामणिरूपम् । तोरणमशोकवनिकागतप्रासादबहिर्द्वारसन्निवेशम् । चकारादशोकवनं च मर्दयामास ॥ 1.1.74 ॥</div>
    </div><br/>
    <div class="verse" type="shloka" id="RAM_k01_S001_V075">
        <div class="versetext" uvacha="narada"> पञ्च सेनाग्रगान् हत्वा सप्त मन्त्रिसुतानपि।<br/> शूरमक्षं च निष्पिष्य ग्रहणं समुपागमत् ॥1.1.75॥</div>
        <div class="vyakhya" id="RAM_k01_S001_V075_B001"> पञ्चेति । सेनाग्रगाः सैन्यपतयः पिङ्गलनेत्रप्रभृतयः मन्त्रिसुता जम्बुमाल्यादयः । अक्षं रावणसुतं निष्पिप्य चूर्णीकृत्य ग्रहणमिन्द्रजित्प्रयुक्तब्रह्मास्त्रकृतबन्धनं समुपागमत्प्राप्तः ॥ 1.1.75 ॥</div>
    </div><br/>
    <div class="verse" type="shloka" id="RAM_k01_S001_V076">
        <div class="versetext" uvacha="narada"> अस्त्रेणोन्मुक्तमात्मानं ज्ञात्वा पैतामहाद्वरात्।<br/> मर्षयन् राक्षसान् वीरो यन्त्रिणस्तान् यदृच्छया ॥1.1.76॥</div>
        <div class="vyakhya" id="RAM_k01_S001_V076_B001">अस्त्रेणेति । मदस्त्रस्यामोघत्वात्तेन बन्धनमात्रं चतुष्पञ्चघटिकानन्तरं पुनर्मोक्षश्चेति ब्रह्मदत्तवरात् । तावता कालेन ब्रह्मास्त्रमुक्तमात्मानं ज्ञात्वापि यदृच्छया कार्यान्तरप्रसङ्गेन रावणदर्शनापेक्षया । यन्त्रिणो बद्ध्वा नेतृ़ंस्तान्राक्षसान्प्रति वीरो हन्तुं समर्थोऽपि मर्षयन्क्षमां कुर्वन् । रावणसमीपं प्राप्तवानिति शेषः । <span class="quote">"ममर्ष"</span>इति वा पाठः ॥ 1.1.76 ॥</div>
    </div><br/>
    <div class="verse" type="shloka" id="RAM_k01_S001_V077">
        <div class="versetext" uvacha="narada"> ततो दग्ध्वा पुरीं लङ्कामृते सीतां च मैथिलीम् ।<br/> रामाय प्रियमाख्यातुं पुनरायान्महाकपिः ॥1.1.77॥</div>
        <div class="vyakhya" id="RAM_k01_S001_V077_B001"> तत इति । ततो रावणदर्शनादिव्यापारानन्तरं सीतामृते सीतावस्थानप्रदेशं विना लङ्कां दग्ध्वा रामाय प्रियं सीतादर्शनरूपप्रियवार्तामाख्यातुं पुना रामान्तिकं महाकपिर्हनुमानायादागतः ॥ 1.1.77 ॥</div>
    </div><br/>
    <div class="verse" type="shloka" id="RAM_k01_S001_V078">
        <div class="versetext" uvacha="narada"> सोऽभिगम्य महात्मानं कृत्वा रामं प्रदक्षिणम्।<br/> न्यवेदयदमेयात्मा दृष्टा सीतेति तत्त्वतः ॥1.1.78॥</div>
        <div class="vyakhya" id="RAM_k01_S001_V078_B001"> सोऽभीति । प्रदक्षिणम् प्रदक्षिणादिमुख्यमुपचारम् । महात्मानम् परमात्मानम् । अमेयात्माऽपरिच्छेद्यबलबुद्धिधैर्यादिवैभवः । तत्त्वतः । सार्वविभक्तिकस्तसिः । दृष्टा सीतेति तत्त्वं न्यवेदयदित्यर्थः । अत्र दृष्टेति पदस्य प्रथमप्रयोगो रामस्य सीतेति श्रवणे तद्विषयक्रियापदसंशयो माभूदित्यर्थः ॥ 1.1.78 ॥</div>
    </div><br/>
    <div class="verse" type="shloka" id="RAM_k01_S001_V079">
        <div class="versetext" uvacha="narada">ततः सुग्रीवसहितो गत्वा तीरं महोदधेः।<br/> समुद्रं क्षोभयामास शरैरादित्यसन्निभैः ॥1.1.79॥</div>
        <div class="vyakhya" id="RAM_k01_S001_V079_B001">तत इति । ततो युद्धकाण्डकथासङ्ग्रहः । क्षोभयामास लङ्कागमनमार्गदानऔदासीन्यात्समुद्रमापातालमाकुलीचकारेत्यर्थः ॥ 1.1.79 ॥</div>
    </div><br/>
    <div class="verse" type="shloka" id="RAM_k01_S001_V080">
        <div class="versetext" uvacha="narada">दर्शयामास चात्मानं समुद्रः सरितां पतिः।<br/> समुद्रवचनाच्चैव नलं सेतुमकारयत् ॥1.1.80॥</div>
        <div class="vyakhya" id="RAM_k01_S001_V080_B001"> दर्शयामासेति । समुद्रः । शरक्षोभित इति शेषः । समुद्रवचनात् <span class="quote">"एष सेतुं महोत्साहः करोतु मयि वानरः । तमहं धारयिष्यामि"</span>इत्येवंरूपान्नलं सेतुमकारयत् । नलेन सेतुं कारितवानित्यर्थः ॥1.1.80॥ </div><br/>
    </div><br/>
    <div class="verse" type="shloka" id="RAM_k01_S001_V081">
        <div class="versetext" uvacha="narada"> तेन गत्वा पुरीं लङ्कां हत्वा रावणमाहवे।<br/> रामः सीतामनुप्राप्य परां व्रीडामुपागमत्। ।1.1.81 ॥</div>
        <div class="vyakhya" id="RAM_k01_S001_V081_B001">तेनेति । तेन सेतुना । आहवे युद्धे । अत्र क्वचिन्मध्ये <span class="quote">"अभ्यषिञ्चत्"</span> इत्यादिश्लोकद्वयम् <span class="quote">"अभ्यषिञ्चत्स लङ्कायां राक्षसेन्द्रं विभीषणम् । कर्मणा तेन महता देवा इन्द्रपुरोगमाः ॥"</span> सदेवर्षिगणास्तुष्टा राघवं तेऽभ्यपूजयन् । तथा परमसन्तुष्टैः पूजितः सर्व दैवतैः ॥ लङ्कायां राज्ये राक्षसेन्द्रं तत्त्वव्यवहारविषयो भवति यथा तथाऽभ्यषिञ्चत्। तेन कर्मणा रावणहननादिरूपेण। सदेवर्षिगणा देवर्षिसहिता गणाः। अर्थादृषिगणास्तत्सहिता देवा इत्यर्थः। तदिदं श्लोकद्वयम्। <span class="quote">"पूजितः सर्वदैवतैः। अभिषिच्य च"</span> इत्यनेन पुनरुक्तमिति प्रक्षिप्तमेव बोध्यम्। सीतां प्राप्यानु पश्चात्परां व्रीडां रक्षोगृहे चिरोषितां पुनर्गृहीतवानिति लोकापवादशङ्कयातिशयितां लज्जामुपागमत् ॥1.1.81 ॥</div>
    </div><br/>
    <div class="verse" type="shloka" id="RAM_k01_S001_V082">
        <div class="versetext" uvacha="narada">तामुवाच ततो रामः परुषं जनसंसदि ।<br/> अमृष्यमाणा सा सीता विवेश ज्वलनं सती ॥1.1.82॥</div>
        <div class="vyakhya" id="RAM_k01_S001_V082_B001"> तामिति । जनसंसदि वानरराक्षससभायां परुषम् मर्मस्पृक् । <span class="quote">"दीपो नेत्रातुरस्येव प्रतिकूलासि मे दृढम्"</span> इत्यादिवचनमुवाच । लोकस्य नास्यां रामस्य कामादिदोषतः पुनर्जिघृक्षास्तीति प्रत्यायनार्थम् । अमृष्यमाणा पातिव्रत्यसंशयजनितमुक्तवचनम् । सतीत्यनेन पातिव्रत्यबलान्निजेच्छयाग्निप्रादुर्भावनशक्तिमत्त्वद्योतनमिति केचित् । लक्ष्मणप्रादुर्भावितो ज्वलन इत्यन्ये ॥ 1.1.82 ॥</div>
    </div><br/>
    <div class="verse" type="shloka" id="RAM_k01_S001_V083">
        <div class="versetext" uvacha="narada"> ततोऽग्निवचनात्सीतां ज्ञात्वा विगतकल्मषाम्।<br/> बभौ रामः सम्प्रहृष्टः पूजितः सर्वदैवतैः ॥1.1.83॥</div>
        <div class="vyakhya" id="RAM_k01_S001_V083_B001"> तत इति । अग्निवचनात् "विशुद्धभावां निष्पापां प्रतिगृह्णीष्व राघव" इत्येवंरूपात् । विगतकल्मषां निष्पापां स्वयं ज्ञात्वा लोकस्य च तथात्वं प्रत्याय्य । सीतामङ्गीचकारेति शेषः । क्वचित्तु <span class="quote">"अग्रहीदमलां रामो वचनाच्च गुरोस्तदा</quot> इति पठ्यते । तत्रामलामिति पुनरुक्तमापद्यते ॥ 1.1.83 ॥</div>
    </div><br/>
    <div class="verse" type="shloka" id="RAM_k01_S001_V084">
        <div class="versetext" uvacha="narada"> कर्मणा तेन महता त्रैलोक्यं सचराचरम्।<br/>सदेवर्षिगणं तुष्टं राघवस्य महात्मनः ॥1.1.84॥</div>
        <div class="vyakhya" id="RAM_k01_S001_V084_B001"> सदेवर्षीति । तेन कर्मणा सीताप्रत्यानयनान्तेन कर्मणा । ऋषिदेवगणसहितचराचरप्रजासहितं त्रैलोक्यं तुष्टम् तुतोष । तत्सन्तोषेण च प्रहृष्टसन्तोषवशादेव सर्वदैवतैः पूजितश्च रामो बभौ । अत्र केचिदचराणां वृक्षादीनां रावणकृतपीडापरिज्ञानाभावेन रावणवधजन्यसन्तोषभावादेवं व्याचक्षते <span class="quote">"देवऋषिगणम्"</span> इति पाठः । <span class="quote">"ऋत्यकः"</span> इति प्रकृतिभावः । तत्र देवगणा इन्द्रादयः, ऋषिगणा विश्वामित्रादयः । एतद्रूपं यत्रैलोक्यम् सचराचरम् । अत्र चरप्रजा गतिभक्षणमात्रप्रधानास्तिर्यक्स्रोतसः पशुपक्ष्यादय ऐरावतादयः । अचरप्रजाश्चरप्रजाभिन्नाज्ञानयुक्तप्रजा अवाक्स्रोतसो मनुष्याः । एवं च स्वस्वशेषतिर्यगवाक्स्रोतोयुतं देवर्षिगणरूपं त्रैलोक्यं तुष्टम् । रावणस्य मर्त्योपेक्षित्वात्प्राधान्येन देवर्षिग्रहणमित्याहुः ॥ 1.1.84 ॥</div>
    </div><br/>
    <div class="verse" type="shloka" id="RAM_k01_S001_V085">
        <div class="versetext" uvacha="narada"> अभिषिच्य च लङ्कायां राक्षसेन्द्रं विभीषणम्।<br/> कृतकृत्यस्तदा रामो विज्वरः प्रमुमोद ह॥1.1.85॥</div>
        <div class="vyakhya" id="RAM_k01_S001_V085_B001">अभिषिच्येति । राक्षिसेन्द्रम् भावितत्त्वव्यवहारविषयम् । कृतकृत्यः प्राक्प्रतिज्ञातविभीषणाभिषेकलक्षणकृत्यस्यापि कृतत्वात्कृतकृत्यः । अत एव विज्वरो विगतावश्यकर्तव्यविषयचिन्तातापः । प्रमुमोदेति च्छान्दसं परस्मैपदम् ॥ 1.1.85 ॥</div>
    </div><br/>
    <div class="verse" type="shloka" id="RAM_k01_S001_V086">
        <div class="versetext" uvacha="narada">देवताभ्यो वरं प्राप्य समुत्थाप्य च वानरान्।<br/> अयोध्यां प्रस्थितो रामः पुष्पकेण सुहृद्वृतः॥1.1.86॥</div>
        <div class="vyakhya" id="RAM_k01_S001_V086_B001">देवताभ्य इति । सुप्तोत्थितवदुत्तिष्ठन्तु वानरा इत्येवंरूपं वरं रावणवधजनितहर्षवशात्स्वदिदृक्षया समागताभ्यो देवताभ्यः प्राप्य सुहृद्भिः सुग्रीवविभीषणादिभिः संवृतः पुष्पकेणायोध्यामुद्दिश्य प्रस्थितो जगाम ॥ 1.1.86 ॥</div>
    </div><br/>
    <div class="verse" type="shloka" id="RAM_k01_S001_V087">
        <div class="versetext" uvacha="narada">भरद्वाजाश्रमं गत्वा रामः सत्यपराक्रमः।<br/> भरतस्यान्तिकं रामो हनूमन्तं व्यसर्जयत्॥1.1.87॥</div>
        <div class="vyakhya" id="RAM_k01_S001_V087_B001"> भरद्वाजेति । <span class="quote">"चतुर्दशे तु सम्पूर्णे वर्षेऽहनि रघूत्तम । न द्रक्ष्यामि यदि त्वां तु प्रवेक्ष्यामि हुताशनम्"</span> इति भरतेन प्रतिज्ञातत्वाद्भरद्वाजाश्रमे चतुर्दशसमासमाप्त्यनन्तरं मुनिवचनेनैकदिनविलम्बस्य प्राप्तत्वात्स्वागमनप्रबोधनाय हनुमद्विसर्जनम् । यद्वा महत्या वानरसेनया सहाकस्माद्गमने भरतादेः शङ्का मा भूदिति तद्विसर्जनम् ॥ 1.1.87 ॥</div>
    </div><br/>
    <div class="verse" type="shloka" id="RAM_k01_S001_V088">
        <div class="versetext" uvacha="narada">पुनराख्यायिकां जल्पन् सुग्रीवसहितस्तदा।<br/> पुष्पकं तत्समारुह्य नन्दिग्रामं ययौ तदा॥1.1.88॥</div>
        <div class="vyakhya" id="RAM_k01_S001_V088_B001">पुनरिति । पुष्पकादवतीर्णत्वात्पुनस्तत्पुष्पकं समारुह्य । आख्यायिकाम् पूर्ववृत्तविषयां कथाम् । भरद्वाजाश्रमारोहात्पूर्वमिव जल्पन्कथयन् । सुग्रीवेति विभीषणादेरुपलक्षणम् ॥ 1.1.88 ॥</div>
    </div><br/>
    <div class="verse" type="shloka" id="RAM_k01_S001_V089">
        <div class="versetext" uvacha="narada">नन्दिग्रामे जटां हित्वा भ्रातृभिस्सहितोऽनघः।<br/> रामः सीतामनुप्राप्य राज्यं पुनरवाप्तवान् ॥1.1.89॥</div>
        <div class="vyakhya" id="RAM_k01_S001_V089_B001">नन्दिग्राम इति । नन्दिग्रामे भ्रातृभिः सह स्वस्यापि व्रतप्रयुक्तां जटां हित्वा त्यक्त्वा रामः सीतामनुप्राप्य मुनिवेषत्यागेन सीतानुरूपं रूपं प्राप्य । यद्वा मुनिवेषत्यागेन हृष्टां सीतां प्राप्य प्राप्तविसृष्टं राज्यं पुनरवाप्तवान् ॥ 1.1.89 ॥</div>
    </div><br/>
    <div class="verse" type="shloka" id="RAM_k01_S001_V090">
        <div class="versetext" uvacha="narada">प्रहृष्टमुदितो लोकस्तुष्टः पुष्टः सुधार्मिकः।<br/> निरामयो ह्यरोगश्च दुर्भिक्षभयवर्जितः॥1.1.90॥</div>
        <div class="vyakhya" id="RAM_k01_S001_V090_B001">एतदन्तं चरितं वृत्तत्वेनोपदिश्य देवर्षिरतःपरमुत्तरकाण्डविषयं भविष्यत्वेनोपदिशति प्रहृष्टेति । अनेन च रावणवधानन्तरं रामे राज्यं प्रशासति सति वाल्मीकेर्नारदं प्रति प्रश्न इति ज्ञायते । प्रहृष्टः प्रातिस्विकपुत्रपश्वादिसम्पत्त्या मुदितः क्षोभराहित्येन मुदितान्तःकरणः । लोकः सर्वप्रजाः । तुष्टो बहुप्रदाद्भगवतः सांसारिकपारमार्थिकार्थलाभात्तुष्टः । अत एव पुष्टो दारिद्र्यकार्श्यरहितः । आमयो मनःपीडा । रोगो देहजो व्याधिः । दुर्भिक्षेण चोरादिभयेन च रहितः । भविष्यतीति शेषः । यद्वा रामविरहेण दुःखितो राममेलनेन तुष्टः । तथा तद्विरहेण कृशस्तन्मेलनादेव पुष्टः ॥ 1.1.90 ॥</div>
    </div><br/>
    <div class="verse" type="shloka" id="RAM_k01_S001_V091">
        <div class="versetext" uvacha="narada"> न पुत्रमरणं किञ्चिद्द्रक्ष्यन्ति पुरुषाः क्वचित्।<br/> नार्यश्चाविधवा नित्यं भविष्यन्ति पतिव्रताः॥1.1.91॥</div>
        <div class="vyakhya" id="RAM_k01_S001_V091_B001"> नेति । स्वपितृषु स्वेषु च जीवत्स्विति शेषः । अविधवाः । भर्त्रनुगमनाद्धवांशपुत्रसद्भावाद्वेति शेषः ॥ 1.1.91 ॥</div>
    </div><br/>
    <div class="verse" type="shloka" id="RAM_k01_S001_V092">
        <div class="versetext" uvacha="narada"> न चाग्निजं भयं किञ्चिन्नाप्सु मज्जन्ति जन्तवः ।<br/> न वातजं भयं किञ्चिन्नापि ज्वरकृतं तथा ॥1.1.92॥</div>
        <div class="vyakhya" id="RAM_k01_S001_V092_B001">न चाग्निजमिति । पादत्रयेणाधिदैविकदुःखनिवृत्तिरुच्यते । चतुर्थेनाध्यात्मिकनिवृत्तिः ॥ 1.1.92 ॥</div>
    </div><br/>
    <div class="verse" type="shloka" id="RAM_k01_S001_V093">
        <div class="versetext" uvacha="narada">न चापि क्षुद्भयं तत्र न तस्करभयं तथा ।<br/> नगराणि च राष्ट्राणि धनधान्ययुतानि च। ॥1.1.93॥</div>
        <div class="vyakhya" id="RAM_k01_S001_V093_B001">भौतिकदुःखाभावमाह न चापीति । क्षुद्भयं क्षुदुपशमोपायाभावजं न च नैव भविष्यतीत्यनुषङ्गः ॥ 1.1.93 ॥</div>
    </div><br/>
    <div class="verse" type="shloka" id="RAM_k01_S001_V094">
        <div class="versetext" uvacha="narada">नित्यं प्रमुदिताः सर्वे यथा कृतयुगे तथा ।<br/>अश्वमेधशतैरिष्ट्वा तथा बहुसुवर्णकैः ॥1.1.94॥</div>
        <div class="vyakhya" id="RAM_k01_S001_V094_B001">नित्यमिति । कृतयुगे स्वाभाविकादधर्मसम्बन्धान्नित्यं प्रजामोदः, त्रेतायामधर्मस्य पादांशेन सम्बन्धेऽपि रामपालनवैभवात्तदनाक्रमेण नित्यप्रमोदत्वम् । अथ रामस्य भाविवृत्तान्तरमाह अश्वेति । शतशब्दोऽनन्तवाची । इष्ट्वा दत्त्वेत्यादिस्वरूपकथनम् । न तु तेषां रामस्य स्वलोकप्राप्तिं प्रति हेतुतेति बोध्यम् । यत्तु कतककृताश्वमेधाद्यनुष्ठानस्य मानुषोपाधिप्रयुक्तावर्ज्याघशमनद्वारा ब्रह्मलोकप्राप्तौ हेतुत्वमित्युक्तम्, तन्न । भगवदवताराणां पुण्यपापसम्बन्धस्य सर्वतन्त्रविरुद्धत्वात् । अश्वमेधाद्यनुष्ठानं तु लीलामात्रं लोकोपदेशायेत्यन्यत्र विस्तरः ॥ 1.1.94 ॥</div>
    </divclass><br/>
    <div class="verse" type="shloka" id="RAM_k01_S001_095">
        <div class="versetext" uvacha="narada">गवां कोट्ययुतं दत्त्वा विद्वद्भ्यो विधिपूर्वकम् ।<br/> असङ्ख्येयं धनं दत्त्वा ब्राह्मणेभ्यो महायशाः ॥1.1.95॥</div>
        <div class="vyakhya" id="RAM_k01_S001_095_B001">नित्यमिति । कृतयुगे स्वाभाविकादधर्मसम्बन्धान्नित्यं प्रजामोदः, त्रेतायामधर्मस्य पादांशेन सम्बन्धेऽपि रामपालनवैभवात्तदनाक्रमेण नित्यप्रमोदत्वम् । अथ रामस्य भाविवृत्तान्तरमाह अश्वेति । शतशब्दोऽनन्तवाची । इष्ट्वा दत्त्वेत्यादिस्वरूपकथनम् । न तु तेषां रामस्य स्वलोकप्राप्तिं प्रति हेतुतेति बोध्यम् । यत्तु कतककृताश्वमेधाद्यनुष्ठानस्य मानुषोपाधिप्रयुक्तावर्ज्याघशमनद्वारा ब्रह्मलोकप्राप्तौ हेतुत्वमित्युक्तम्, तन्न । भगवदवताराणां पुण्यपापसम्बन्धस्य सर्वतन्त्रविरुद्धत्वात् । अश्वमेधाद्यनुष्ठानं तु लीलामात्रं लोकोपदेशायेत्यन्यत्र विस्तरः ॥ 1.1.95 ॥</div>
    </div><br/>
    <div class="verse" type="shloka" id="RAM_k01_S001_V096">
        <div class="versetext" uvacha="narada"> राजवंशाञ्छतगुणान् स्थापयिष्यति राघवः।<br/> चातुर्वर्ण्यं च लोकेऽस्मिन् स्वेस्वे धर्मे नियोक्ष्यति॥1.1.96॥</div>
        <div class="vyakhya" id="RAM_k01_S001_V096_B001">राजवंशानिति । कामरूपकान्यकुब्जादितत्तद्राज्यपदस्थान्राजवंशाञ्शतगुणाननेकगुणवृद्धिर्यथा भवति तथा स्थापयिष्यति । शाश्वततत्तद्राज्यप्रदानेनेति शेषः । चातुर्वर्ण्यम् चत्वारो वर्णाः । स्वार्थे ष्यञ् । नियोक्ष्यति । शङ्कितस्वधर्मभ्रंशमपीति शेषः ॥ 1.1.96 ॥</div>
    </div><br/>
    <div class="verse" type="shloka" id="RAM_k01_S001_V097">
        <div class="versetext" uvacha="narada"> दशवर्षसहस्राणि दशवर्षशतानि च ।<br/> रामो राज्यमुपासित्वा ब्रह्मलोकं गमिष्यति ॥1.1.97॥</div>
        <div class="vyakhya" id="RAM_k01_S001_V097_B001"> अवतारत्यागकालमाह दशेति । उपासित्वा नित्यवदनुष्ठायेत्यर्थः । ब्रह्मलोकम् मायिकं वैकुण्ठादिलोकम् । अनेन निजनित्यकर्मयोगोपेतस्यैव साक्षात्परम्परया ब्रह्मलोकप्राप्तिरिति ध्वनिः ॥ 1.1.97 ॥</div>
    </div><br/>
    <div class="verse" type="shloka" id="RAM_k01_S001_V098">
        <div class="versetext" uvacha="narada"> इदं पवित्रं पापघ्नं पुण्यं वेदैश्च सम्मितम् ।<br/> यः पठेद्रामचरितं सर्वपापैः प्रमुच्यते ॥1.1.98॥</div>
        <div class="vyakhya" id="RAM_k01_S001_V098_B001">अथ नारदः स्वोपदिष्टसङ्क्षेपरामायणपाठफलमुपदिशति इदमिति । पवित्रं चित्तशोधनम् । पुण्यम् सकलपुण्यसाधनम् । वेदैः सम्मितम् सकलरहस्यवेदार्थप्रतिपादकत्वाद्वेदतुल्यम् ॥ 1.1.98 ॥</div>
    </div><br/>
    <div class="verse" type="shloka" id="RAM_k01_S001_V099">
        <div class="versetext" uvacha="narada">एतदाख्यानमायुष्यं पठन् रामायणं नरः ।<br/> सपुत्रपौत्रः सगणः प्रेत्य स्वर्गे महीयते ॥1.1.99॥</div>
        <div class="vyakhya" id="RAM_k01_S001_V099_B001">सर्वपापमोक्षद्वारा मोक्षफलकत्वमुपपादितम् । पुण्यस्यापि त्रिगुणात्मकत्वेन पापतुल्यतया हेयत्वादिति मुमुक्षुफलमुद्दिश्य मुमुक्षुणामपि प्रवृत्तय आह एतदिति । आयुष्यमायुष्करणम् । आख्यानमाक्यायिका । रामोऽयनं प्रतिपाद्यो यस्य तद्रामायणम् । सञ्ज्ञात्वाण्णत्वम् । गणो दासीदासादयस्तैः सह । इहैहिकान्भोगान्भुक्त्वा प्रेत्य मृत्वा स्वर्गे महीयते स्वर्गिभिः सत्कृतो मोदत इत्यर्थः । पठन्निति हेतौ शता ॥ 1.1.99 ॥</div>
    </div><br/>
    <div class="verse" type="shloka" id="RAM_k01_S001_V100">
        <div class="versetext" uvacha="narada">पठन् द्विजो वागृषभत्वमीयात्स्यात् क्षत्रियो भूमिपतित्वमीयात्।<br/> वणिग्जनः पण्यफलत्वमीयाज्जनश्च शूद्रोपि महत्त्वमीयात् ॥1.1.100 ॥ </div><br/>
        <div class="vyakhya" id="RAM_k01_S001_V100_B001">पठन्नति । द्विजो मुख्यद्विजो ब्राह्मणः पठन्वागृषभत्वं शब्दब्रह्मपारगत्वं प्राप्नुयात् । स्यादिति यद्यर्थे । यदि क्षत्रियस्तदा रामायणं पठन्भूषतित्वमाप्नुयात् । पण्यैः क्रयद्रव्यैः साध्यं मूलाद्द्विगुणत्रिगुणवृद्ध्यादिरूपं फलं यस्य तत्त्वं प्राप्नुयात् । धनसमृद्धिं प्राप्नुयादिति फलितोऽर्थः । शूद्रोऽपि जनस्त्रैवर्णिकदासः । अत्र शृण्वन्नित्यध्याहारः । महत्त्वं द्विजेतरसर्वप्रजाभ्यः श्रैष्ठ्यं महत्त्वं देहान्ते स्वोपरितनवर्णप्राप्तिलक्षणं च महत्त्वं प्राप्नुयात् । अस्य गायत्र्यर्थप्रतिपादकत्वध्वननाय गायत्र्यादिमाक्षरेणोपक्रम्य यादिति गायत्र्यन्तिमाक्षरेण समापितवान् ॥ 1.1.100 ॥इति </div><br/>
    </div><br/>
    <div class="authorline"> श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे प्रथमः सर्गः ॥ 1 ॥</div>
</strong>
</div>
</body>
</html>