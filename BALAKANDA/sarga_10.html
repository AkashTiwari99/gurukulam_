<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_10</title>
</head>
<body>
    <div class="page">
        <strong>
            <div class="section" id="RAM_k01_S010" type="sarga" data-name=" sarga" data-title="बालकाण्डे  दशमः सर्गः"></div><br/>
					<h1>बालकाण्डे दशमः सर्गः</h1>
					<div class="verse" type="shloka" id="RAM_k01_S010_V001">
						<div class="versetext" uvacha="valmiki">सुमन्त्रश्चोदितो राज्ञा प्रोवाचेदं वचस्तदा ।<br/> ऋष्यशृङ्गस्त्वानीतो येनोपायेन मन्त्रिभिः ।<br/> तन्मे निगदितं सर्वं शृणु मे मन्त्रिभिः सह ॥ 1.10.1॥</div>
						<div class="vyakhya" id="RAM_k01_S010_V001_B001">सुमन्त्र इति । चोदितस्तादृशतपस्विनो गणिकाभिरानयनमत्याश्चर्यमिति विस्तरेण कथनाय प्रेरितः । मन्त्रिभिः सह सम्मन्त्र्य रोमपादेन यथार्ष्यशृङ्ग आनीतो येन चोपायेनानीतस्तन्मया निगदितं सर्वं प्रकारं मे मत्तो मन्त्रिभिः सह शृण्विति योजना ॥ 1.10.1 ॥</div><br/>
					</div>
					<div class="verse" type="shloka" id="RAM_k01_S010_V002">
						<div class="versetext" uvacha="SUMANTRA">रोमपादमुवाचेदं सहामात्यः पुरोहितः ।<br/> उपायो निरपायोऽयमस्माभिरभिचिन्तितः ॥ 1.10.2॥</div>
						<div class="vyakhya" id="RAM_k01_S010_V002_B001">रामेति । सहामात्यः पुरोहितस्तमुवाच । निरपायोऽव्यभिचारिफलः ॥ 1.10.2 ॥</div><br/>
					</div>
					<div class="verse" type="shloka" id="RAM_k01_S010_V003">
						<div class="versetext" uvacha="SUMANTRA">ऋष्यशृङ्गो वनचरस्तपःस्वाध्यायसंयुतः ।<br/> अनभिज्ञस्तु नारीणां विषयाणां सुखस्य च ॥ 1.10.3॥</div>
						<div class="vyakhya" id="RAM_k01_S010_V003_B001">नारीणां नारीसम्बन्धिविषयाणां शब्दादीनां तत्सम्बन्धिसुखस्य चेत्यर्थः ॥ 1.10.3 ॥</div><br/>
					</div>
					<div class="verse" type="shloka" id="RAM_k01_S010_V004">
						<div class="versetext" uvacha="SUMANTRA">इन्द्रियार्थैरभिमतैर्नर चित्तप्रमाथिभिः ।<br/> पुरमानाययिष्यामः क्षिप्रं चाध्यवसीयताम् ॥ 1.10.4॥</div>
						<div class="vyakhya" id="RAM_k01_S010_V004_B001">अभिमतैः । प्राणिमात्रस्येति शेषः । इन्द्रियार्थैस्तद्विषयैर्दिव्यगीत्यादिभिः । अध्यवसीयतामस्मदुक्तकरणाय यत्यताम् ॥ 1.10.4 ॥</div><br/>
					</div>
					<div class="verse" type="shloka" id="RAM_k01_S010_V005">
						<div class="versetext" uvacha="SUMANTRA">गणिकास्तत्र गच्छन्तु रूपवत्यः स्वलंकृताः ।<br/> प्रलोभ्य विविधोपायैरानेष्यन्तीह सत्कृताः ॥ 1.10.5॥</div>
						<div class="vyakhya" id="RAM_k01_S010_V005_B001">तदाह गणिका इति । सत्कृता विचित्राम्बराभरणान्नपानादिभिः ॥ 1.10.5 ॥</div><br/>
					</div>
					<div class="verse" type="shloka" id="RAM_k01_S010_V006">
						<div class="versetext" uvacha="SUMANTRA">श्रुत्वा तथेति राजा च प्रत्युवाच पुरोहितम् ।<br/> पुरोहितो मन्त्रिणश्च तदा चक्रुश्च ते तथा ॥ 1.10.6॥</div>
						<div class="vyakhya" id="RAM_k01_S010_V006_B001">श्रुत्वेति । राजा पुरोहितं तथेति त्वयैव तथा कर्तव्यमिति प्रत्युवाच । अत्यल्पविषयत्वाद्राज्ञ एवं वादः । अथ पुरोहितस्य विप्रत्वाद्गणिकाभिः संवादोऽनुचित इति सोऽपि मन्त्रिणः प्रत्युवाच । मन्त्रिणश्च ते तथा चक्रुः साक्षाद्गणिकाः प्रैरयन् ॥ 1.10.6 ॥</div><br/>
					</div>
					<div class="verse" type="shloka" id="RAM_k01_S010_V007">
						<div class="versetext" uvacha="SUMANTRA">वारमुख्यास्तु तच्छ्रुत्वा धनं प्रविविशुर्महत् ।<br/> आश्रमस्याविदूरेऽस्मिम्यत्नं कुर्वन्ति दर्शने ॥ 1.10.7॥</div>
						<div class="vyakhya" id="RAM_k01_S010_V007_B001">वारेति । तन्मन्त्रिवचः । अस्मिन्वने युष्मज्जनपदप्रान्तवर्तिनि शृङ्गवेरपुरवने । आश्रमस्य विभाण्डकाश्रमस्याविदूरे निकटे स्थित्वा ऋषिपुत्रस्य धीरत्वादिगुणविशिष्टस्य दर्शने यत्नं कुर्वन्ति स्म चक्रुः ॥ 1.10.7 ॥</div><br/>
					</div>
					<div class="verse" type="shloka" id="RAM_k01_S010_V008">
						<div class="versetext" uvacha="SUMANTRA">ऋषेः पुत्रस्य धीरस्य नित्यमाश्रमवासिनः ।<br/> पितुः स नित्यसंतुष्टो नातिचक्राम चाश्रमात् ॥ 1.10.8॥</div>
						<div class="vyakhya" id="RAM_k01_S010_V008_B001">पितुरुपलालनादभिर्नित्यसन्तुष्टः स आश्रमान्नातिचक्रामाश्रमाद्दूरं न निरगात् ॥ 1.10.8 ॥</div><br/>
					</div>
					<div class="verse" type="shloka" id="RAM_k01_S010_V009">
						<div class="versetext" uvacha="SUMANTRA">न तेन जन्मप्रभृति दृष्टपूर्व तपस्विना ।<br/> स्त्री वा पुमान्वा यच्चान्यत्सत्त्वं नगरराष्ट्रजम् ॥ 1.10.9॥</div>
						<div class="vyakhya" id="RAM_k01_S010_V009_B001">नेति । रूपादिकं जन्मप्रभृति दृष्टपूर्वं न भवति यथा तथा व्यवह्रियत इति शेषः । नगरजं सत्वमश्वगजादि । राष्ट्रजम् सूकरकुक्कुटादि ॥ 1.10.9 ॥</div><br/>
					</div>
					<div class="verse" type="shloka" id="RAM_k01_S010_V010">
						<div class="versetext" uvacha="SUMANTRA">ततः कदाचित्तं देशमाजगाम यदृच्छया ।<br/> विभाण्डकसुतस्तत्र ताश्चापश्यद्वराङ्गनाः ॥ 1.10.10॥</div>
						<div class="vyakhya" id="RAM_k01_S010_V010_B001">तत इति । तं देशम् वारस्त्रीसञ्चारदेशम् । यदृच्छया दैववशात् ॥ 1.10.10 ॥</div><br/>
					</div>
					<div class="verse" type="shloka" id="RAM_k01_S010_V011">
						<div class="versetext" uvacha="SUMANTRA">ताश्चित्रवेषाः प्रमदा गायन्त्यो मधुरस्वरम् ।<br/> ऋषिपुत्रमुपागम्य सर्वा वचनमब्नुवन् ॥ 1.10.11॥</div>
						<div class="vyakhya" id="RAM_k01_S010_V011_B001">तत इति । तं देशम् वारस्त्रीसञ्चारदेशम् । यदृच्छया दैववशात् ॥ 1.10.11 ॥</div><br/>
					</div>
					<div class="verse" type="shloka" id="RAM_k01_S010_V012">
						<div class="versetext" uvacha="SUMANTRA">कस्त्वं किंवर्तसे ब्रह्मन्ञ्ज्ञातुमिच्छामहे वयम् ।<br/> एकस्त्वं विजने दूरे वने चरसि शंस नः ॥ 1.10.12॥</div>
						<div class="vyakhya" id="RAM_k01_S010_V012_B001">क इति । कस्त्वं किंजातिः कस्य पुत्र इति च किंनामा च । किं वर्तसे किंकर्मासि । अपि चैकः संस्त्वं विजने दूरे जनवासरूपग्रामादिभ्यो दूरे वने किमर्थं चरसीति प्रश्नत्रयम् ॥ 1.10.12 ॥</div><br/>
					</div>
					<div class="verse" type="shloka" id="RAM_k01_S010_V013">
						<div class="versetext" uvacha="SUMANTRA">अदृष्टरूपास्तास्तेन काम्यरूपा वने स्त्रियः ।<br/> हार्दात्तस्य मतिर्जाता आख्यातुं पितरं स्वकम् ॥ 1.10.13॥</div>
						<div class="vyakhya" id="RAM_k01_S010_V013_B001">अदृष्टेति । स्त्रिय इत्यस्य दृष्टा इति शेषः । अनेन हार्दमूलभूता<span class="quote">" चलस्य चेतसो या स्यादुदासीनेषु वस्तुषु । अवारणीया वृत्तिः सा दृष्टिशब्देन कथ्यते" </span>॥ इत्युक्तलक्षणा दृष्टिरुक्ता। ततः सर्वांशेऽनुपेक्षात्मकज्ञानरूपः परिचयोऽपि मध्ये ज्ञेयः। अतस्तासु हार्दाद्दर्शनजस्नेहात्। <span class="quote">"दोषानालोकिनी प्रीत्याख्यचित्तवृत्तिर्हार्दम्" </span>इत्युक्तेः। स्वकम् स्वीयम्। अदृष्टरूपाः प्रागदृष्टैवंरूपाः। काम्यरूपाः कमनीयरूपाः। एतद्द्वयं च स्नेहकारणम् ॥ 1.10.13 ॥</div><br/>
					</div>
					<div class="verse" type="shloka" id="RAM_k01_S010_V014">
						<div class="versetext" uvacha="SUMANTRA">पिता विभाण्डकोऽस्माकं तस्याहं सुत औरसः ।<br/> ऋष्यशृङ्ग इति ख्यातं नाम कर्म च मे भुवि ॥ 1.10.14॥</div>
						<div class="vyakhya" id="RAM_k01_S010_V014_B001">पितेति । नामेत्यन्तमाद्यप्रश्नोत्तरम् । द्वितीयप्रश्नोत्तरमाह कर्म च मदीयं भुवि प्रसिद्धम् । तपोरूपमित्यर्थः ॥ 1.10.14 ॥</div><br/>
					</div>
					<div class="verse" type="shloka" id="RAM_k01_S010_V015">
						<div class="versetext" uvacha="SUMANTRA">इहाश्रमपदोऽस्माकं समीपे शुभदर्शनाः।<br/> करिष्ये वोऽत्र पूजां वै सर्वेषां विधिपूर्वकम् ॥ 1.10.15॥</div>
						<div class="vyakhya" id="RAM_k01_S010_V015_B001">तृतीयप्रश्नोत्तरमाह इहेति । इह वने । आश्रमपदः । आर्षं पुंस्त्वम् । वर्तत इति शेषः । सर्वेषामिति निर्देशो वस्तुमात्राभिप्रायेणा । अनेन स्त्रीस्वरूपापरिज्ञानं सूचितम् ॥ 1.10.15 ॥</div><br/>
					</div>
					<div class="verse" type="shloka" id="RAM_k01_S010_V016">
						<div class="versetext" uvacha="SUMANTRA">ऋषिपुत्रवचः श्रुत्वा सर्वासां मतिरास वै ।<br/> तदाश्रमपदं द्रष्टुं जग्मुः सर्वास्ततोऽङ्गनाः ॥ 1.10.16॥</div>
						<div class="vyakhya" id="RAM_k01_S010_V016_B001">ऋषीति । आसेत्यार्षम् । बभूवेत्यर्थः । तद्द्रष्टुं मतिर्बभूवेत्यन्वयः ॥ 1.10.16 ॥</div><br/>
					</div>
					<div class="verse" type="shloka" id="RAM_k01_S010_V017">
						<div class="versetext" uvacha="SUMANTRA">गतानां तु ततः पूजामृषिपुत्रश्चकार ह ।<br/> इदमर्घ्यमिदं पाद्यमिदं मूलं फलं च नः ॥ 1.10.17॥</div>
						<div class="vyakhya" id="RAM_k01_S010_V017_B001">नोऽस्माकम् । भक्ष्यमिति शेषः ॥ 1.10.17 ॥ </div><br/>
					</div>
					<div class="verse" type="shloka" id="RAM_k01_S010_V018">
						<div class="versetext" uvacha="SUMANTRA">प्रतिगृह्य तु तां पूजां सर्वा एव समुत्सुकाः ।<br/> ऋषेर्भीताश्च शीघ्रं तु गमनाय मतिं दधुः ॥ 1.10.18॥</div>
						<div class="vyakhya" id="RAM_k01_S010_V018_B001">प्रतीति । समुत्सुका ऋष्यशृङ्गस्य तदाश्रमतो नयने । ऋषेर्विभाण्डकात् ॥ 1.10.18 ॥</div><br/>
					</div>
					<div class="verse" type="shloka" id="RAM_k01_S010_V019">
						<div class="versetext" uvacha="SUMANTRA">अस्माकमपि मुख्यानि फलानीमानि हे द्विज।<br/> गृहाण विप्र भद्रं ते भक्षयस्व च मा चिरम् ॥ 1.10.19॥</div>
						<div class="vyakhya" id="RAM_k01_S010_V019_B001">मुख्यानि प्रशस्तास्वादवन्ति । प्रतारणार्थं मोदका एवमुच्यन्ते । प्रतिगृहाण । ते भद्रम् कल्याणम् । भक्षयस्व च । फलानीति शेषः । मा चिरम् । ऋषेरागमनात्पूर्वमेव भक्षणीयमित्याशयः ॥ 1.10.19 ॥</div><br/>
					</div>
					<div class="verse" type="shloka" id="RAM_k01_S010_V020">
						<div class="versetext" uvacha="SUMANTRA">ततस्तास्तं समालिङ्गय सर्वा हर्षसमन्विताः ।<br/>मोदकान्प्रद‌दुस्तस्मै भक्ष्यांश्च विविधान्शुभान् ॥ 1.10.20॥</div>
						<div class="vyakhya" id="RAM_k01_S010_V020_B001">तत इति । समालिङ्गय स्पर्शेनापि वशीकर्तुमालिङ्गनम् । हर्षसमन्विताः । बालब्रह्मचारितो गाढतरालिङ्गनप्राप्त्या स्वकार्यानुकूलस्पर्शप्राप्त्या च ॥ 1.10.20 ॥</div><br/>
					</div>
					<div class="verse" type="shloka" id="RAM_k01_S010_V021">
						<div class="versetext" uvacha="SUMANTRA">तानि चास्वाद्य तेजस्वी फलानीति स्म मन्यते ।<br/> अनास्वादितपूर्वाणि वने नित्यनिवासिनाम् ॥ 1.10.21॥</div>
						<div class="vyakhya" id="RAM_k01_S010_V021_B001">तानीति । ताभिः प्रीत्या दत्तानि । तेजस्वी वारवनितास्पर्शेऽप्यूर्ध्वरेतस्त्वाद्ब्रह्मज्ञत्वाच्चाहीनतेजाः । मन्यते । यो मन्यते स इव व्यवहरतीत्यर्थः । पूर्वमनास्वादितान्यनास्वादितपूर्वाणि । नित्यनिवासिनामिति कर्तरि शेषे षष्ठी ॥ 1.10.21 ॥</div><br/>
					</div>
					<div class="verse" type="shloka" id="RAM_k01_S010_V022">
						<div class="versetext" uvacha="SUMANTRA">आपृच्छय च तदा विप्रं व्रतचर्या निवेद्य च।<br/> गच्छन्ति स्मापदेशात्ता भीतास्तस्य पितुः स्त्रियः ॥ 1.10.22॥</div>
						<div class="vyakhya" id="RAM_k01_S010_V022_B001">व्रतचर्यां मिथ्यैव किञ्चिद्व्रतमनुष्ठेयमस्माकमिति निवेद्य ज्ञापयित्वा । तस्मादपदेशाद्व्याजात् । तस्य पितुर्विभाण्डकाद्भीताः स्त्रियो गच्छन्ति स्म गताः ॥ 1.10.22 ॥</div><br/>
					</div>
					<div class="verse" type="shloka" id="RAM_k01_S010_V023">
						<div class="versetext" uvacha="SUMANTRA">गतासु तासु सर्वासु काश्यपस्यात्मजो द्विजः ।<br/> अस्वस्थहृदयश्चासीदुःखाच्च परिवर्तते ॥ 1.10.23॥</div>
						<div class="vyakhya" id="RAM_k01_S010_V023_B001">अस्वस्थहृदयोऽप्रसन्नचित्त आसीत् । दुःखात्तादृशचाक्षुषादिविषयसुखविश्लेषजात् । परिवर्तनमेकदेशानवस्थितिः ॥ 1.10.23 ॥</div><br/>
					</div>
					<div class="verse" type="shloka" id="RAM_k01_S010_V024">
						<div class="versetext" uvacha="SUMANTRA">ततोऽपरेद्युस्तं देशमाजगाम स वीर्यवान् ।<br/> विभाण्डकसुतः श्रीमान्मनसाचिन्तयन्मुहुः ॥ 1.10.24॥</div>
						<div class="vyakhya" id="RAM_k01_S010_V024_B001">तत इति । उक्ताद्धेतो । मनसा चिन्ययन् । तासां दर्शनस्पर्शनगमनादिप्रकारान्स्मरन्नित्यर्थः । तत्र गमनमेतद्वारकमवश्यं भावीति चिन्तयन्नित्यर्थश्च ॥ 1.10.24 ॥</div><br/>
					</div>
					<div class="verse" type="shloka" id="RAM_k01_S010_V025">
						<div class="versetext" uvacha="SUMANTRA">मनोज्ञा यत्र ता दृष्टा वारमुख्याः स्वलंकृताः ।<br/> दृष्ट्व च ततो विप्रमायान्तं दृष्टमानसाः ॥ 1.10.25॥</div>
						<div class="vyakhya" id="RAM_k01_S010_V025_B001">तं कं तत्राह मनोज्ञा इति ॥ 1.10.25 ॥</div><br/>
					</div>
					<div class="verse" type="shloka" id="RAM_k01_S010_V026">
						<div class="versetext" uvacha="SUMANTRA">उपसृत्य ततः सर्वास्तास्तमूचुरिदं वचः ।<br/> एह्याश्रमपदं सौम्य अस्माकमिति चाब्रुवन् ॥ 1.10.26॥</div>
						<div class="vyakhya" id="RAM_k01_S010_V026_B001">उपसृत्य प्रत्युद्गम्य ॥ 1.10.26 ॥</div><br/>
					</div>
					<div class="verse" type="shloka" id="RAM_k01_S010_V027">
						<div class="versetext" uvacha="SUMANTRA">चित्राण्यत्र बहूनि स्युर्मूलानि च फलानि च ।<br/> तत्राप्येष विशेषेण विधिर्हि भविता ध्रुवम् ॥ 1.10.27॥</div>
						<div class="vyakhya" id="RAM_k01_S010_V027_B001">चित्राणीति । यद्यत्रैव चित्राणि मूलानि फलानि च भवेयुः । सम्भावनायां लिङ् । अतस्तत्र गमनं व्यर्थमिति चेत्तत्राप्येष विधिः । विचित्रफलमूलभक्षणविधिर्विशेषेणेतोऽप्याधिक्येन भविष्यति ॥ 1.10.27 ॥</div><br/>
					</div>
					<div class="verse" type="shloka" id="RAM_k01_S010_V028">
						<div class="versetext" uvacha="SUMANTRA">श्रुत्वा तु वचनं तासां सर्वासां हृदयंगमम् ।<br/> गमनाय मर्ति चक्रे तं च निन्युस्तथा स्त्रियः ॥ 1.10.28॥</div>
						<div class="vyakhya" id="RAM_k01_S010_V028_B001">श्रुत्वा त्विति । गङ्गायां पूर्वस्थापितां नावमारोप्य प्रवाहेणैवाङ्गदेशं निन्युरिति महाभारते ॥ 1.10.28 ॥</div><br/>
					</div>
					<div class="verse" type="shloka" id="RAM_k01_S010_V029">
						<div class="versetext" uvacha="SUMANTRA">वर्षेणैवागतं विप्रं तापसं स नराधिपः ।<br/> प्रत्युद्गम्य मुनिं प्रह्वः शिरसा च महीं गतः ॥ 1.10.29॥</div>
						<div class="vyakhya" id="RAM_k01_S010_V029_B001">वर्षेणेति । वर्षेण सहैव विषयं स्वदेशमागतं विप्रं प्रत्युद्गम्य प्रह्वोऽञ्जल्यादिपूर्वं नम्रः । जात इति शेषः । शिरसा महीं गतश्च । साष्टाङ्गनमस्कारं च कृतवानित्यर्थः ॥ 1.10.29 ॥</div><br/>
					</div>
					<div class="verse" type="shloka" id="RAM_k01_S010_V030">
						<div class="versetext" uvacha="SUMANTRA">अर्घ्य च प्रददौ तस्मै न्यायतः सुसमाहितः ।<br/> वव्रे प्रसादं विप्रेन्द्रान्मा विप्रं मन्युराविशेत् ॥ 1.10.30॥</div>
						<div class="vyakhya" id="RAM_k01_S010_V030_B001">अर्घ्यं चेति । अर्घ्यादिपूजिताद्विप्रेन्द्रादृष्यशृङ्गात्प्रसादं मयि सापराधेऽपि भवान्नित्यप्रसन्नो ऽस्त्वित्येवं सौमुख्यं वव्रे । किमर्थमित्यत आह मेति । अतिजुगुप्सितं गणिकाभिः स्वानयनं व्यवहारकाले ज्ञात्वा तं विप्रमृष्यशृङ्गं तत्पितरं विभाण्डकं च मन्युः क्रोध आविशेत् । स मा प्रविशत्वित्यर्थमिति भावः ॥ 1.10.30 ॥</div><br/>
					</div>
					<div class="verse" type="shloka" id="RAM_k01_S010_V031">
						<div class="versetext" uvacha="SUMANTRA">तत्र चानीयमाने तु विप्रे तस्मिन्महात्मनि ।<br/> ववर्ष सहसा देवो जगत्प्रह्लादयंस्तदा ॥ 1.10.31॥</div>
						<div class="vyakhya" id="RAM_k01_S010_V031_B001">तत्रेति । अङ्गदेशे ॥ 1.10.31 ॥</div><br/>
					</div>
					<div class="verse" type="shloka" id="RAM_k01_S010_V032">
						<div class="versetext" uvacha="SUMANTRA">अन्तःपुरं प्रवेश्यास्मै कन्यां दत्त्वा यथाविधि ।<br/> शान्ता शान्तेन मनसा राजा हर्षमवाप सः ॥ 1.10.32॥</div>
						<div class="vyakhya" id="RAM_k01_S010_V032_B001">अन्तरिति । प्रसन्नत्वादेव तदनुज्ञयान्तःपुरं प्रवेश्य हर्षं वृष्टिजमृषिसम्बन्धजं च ॥ 1.10.32 ॥</div><br/>
					</div>
					<div class="verse" type="shloka" id="RAM_k01_S010_V033">
						<div class="versetext" uvacha="SUMANTRA">एवं स न्यवसत्तत्र सर्वकामैः सुपूजितः ।<br/> ऋष्यशृङ्गो महातेजाः शान्तया सह भार्यया ॥ 1.10.33॥</div>
						<div class="vyakhya" id="RAM_k01_S010_V033_B001">एवमिति । ननु गणिकास्पर्शतत्स्पृष्टफलभक्षणादिभिरस्य तपोहानौ कथं तद्गमनमात्रेण वृष्टिः, न च स्त्रीत्वाद्यज्ञानान्न तपोहानिः । ईषद्दोषस्तु तपसैव दग्ध इति वाच्यम् । निर्मलब्रह्मचर्येण विदितनिखिलवेदशास्त्रतत्त्वस्य शास्त्रतः स्त्रीस्वरूपज्ञानस्य ब्रह्मचर्ये तत्परिहारज्ञानस्य च दुर्निवारत्वात्, वने वनचरस्त्रीणामनुभवाच्च । सर्वथाज्ञत्वेऽनुग्रहशक्त्यभावापत्तेश्चेति चेन्न । निर्मलब्रह्मचर्येण ब्रह्मज्ञतया सर्वत्र ब्रह्मदृष्ट्या च दोषलेशस्याप्यस्पर्शात् । प्रारब्धवशात्क्षत्रियस्त्रीसम्बन्धं भाविनं तद्द्वारकं जानन्नेव गणिकाभिस्तथा व्यवजह्रे तासां भयानुत्पत्तये । अत एव <span class="quote">"न तेन"</span> इति नवमश्लोके <span class="quote">"तथा व्यवह्रियते"</span> इति शेषः पूरितोऽस्माभिः प्राक् । एतत्सर्वं जानन्पितापि तमनुयाय न शप्तवान् । राजानमित्येवात्र तत्त्वम् । अनेन तत्त्वज्ञस्य सर्वदोषासम्बन्धो ध्वनितः । ब्रह्मज्ञे दानसङ्कल्पमात्रेण फलसिद्धिरित्यादि च सूचितम् । यत्तु क्वचिद्विभाण्डकस्य पुत्रान्वेषणं क्रोधेन ततो मार्गे ऋष्यशृङ्गाय शान्तादानादिवृत्तान्तलाभेन पुनराश्रमं परावृत्यागमनवर्णनं तदपि तत्त्वज्ञत्व एवोपपद्यते । अन्यथा स्वपुत्रस्य गणिकाद्वारकब्रह्मचर्यविलोपकृतो रोषोऽज्ञस्य तस्य केनाप्युपायेन वारयितुमशक्य इत्यलम् ॥ 1.10.33 ॥</div><br/>
					</div>
					<div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे  दशमः सर्गः ॥ 10 ॥</div><br/>
                </strong>
            </div>
        </body>
    </html>