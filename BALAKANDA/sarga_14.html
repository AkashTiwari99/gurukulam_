<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_14</title>
</head>
<body>
    <div class="page">
        <strong>
            <div class="section" id="RAM_k01_S013" type="sarga" data-name=" sarga" data-title="बालकाण्डे चतुर्दशः सर्गः"></div><br/>
            <h1>बालकाण्डे चतुर्दशः सर्गः</h1>
            <div class="verse" type="shloka" id="RAM_k01_S014_V001">
                <div class="versetext" uvacha="valmiki">अथ संवत्सरे पूर्णं तस्मिन्प्राप्ते तुरंगमे ।<br/> सरय्वाश्चोत्तरे तीरे राज्ञो यज्ञोऽभ्यवर्तत ॥ 1.14.1॥</div>
                <div class="vyakhya" id="RAM_k01_S014_V001_B001">अथेति । अश्वोत्सर्गानन्तरम् । वर्षेपूर्णे तस्मिन्नश्वे सदः प्राप्ते सति कर्म प्रावर्ततेत्यर्थः । अत्र त्रिंशद्दिनात्मकसावनमासपरिछिन्नो वत्सरः ॥ 1.14.1 ॥</div><br/>
            </div>
            <div class="verse" type="shloka" id="RAM_k01_S014_V002">
                <div class="versetext" uvacha="valmiki">ऋष्यशृङ्गं पुरस्कृत्य कर्म चक्क्रुर्द्विजर्षभाः ।<br/> अश्वमेधे महायज्ञे राज्ञोऽस्य सुमहात्मनः ॥ 1.14.2॥</div>
                <div class="vyakhya" id="RAM_k01_S014_V002_B001">ऋष्यशृङ्गमिति । <span class="quote">"अनेन प्रधानार्त्विज्यं ब्रह्मत्वं तस्य गम्यते"</span> इति कतकः । अग्रे पुत्रेष्टौ <span class="quote">"इष्टिं तेऽहं करिष्यामि"</span> इति ऋष्यशृङ्गोक्तेः <span class="quote">"जुहावाग्रौ च तेजस्वी"</span> इति ऋष्यशृङ्गं प्रक्रम्य वाल्मीक्युक्तेश्चाध्वर्यवमस्येति युक्तम् ॥ 1.14.2 ॥</div><br/>
            </div>
            <div class="verse" type="shloka" id="RAM_k01_S014_V003">
                <div class="versetext" uvacha="valmiki">कर्म कुर्वन्ति विधिवद्याजका वेदपारगाः ।<br/> यथाविधि यथान्यायं परिक्रामन्ति शास्त्रतः ॥ 1.14.3॥</div>
                <div class="vyakhya" id="RAM_k01_S014_V003_B001">कर्मेति । वेदपारगा अधीतस्य वेदस्य पारं फलवदर्थावबोधं गच्छन्ति प्राप्नुवन्ति ते याजका ऋत्विजः । यथाविधि कल्पसूत्रार्थकश्रुत्यनतिक्रमेण । न्यायोऽत्र तन्निर्वाहिका पूर्वमीमांसा । तं चानतिक्रम्य । परिक्रामन्ति शास्त्रोक्तस्वस्वक्रियाक्रमकालमविस्मृत्य प्रवर्तन्ते ॥ 1.14.3 ॥</div><br/>
            </div>
            <div class="verse" type="shloka" id="RAM_k01_S014_V004">
                <div class="versetext" uvacha="valmiki">प्रवर्ग्यं शास्त्रतः कृत्वा तथैवोपसदं द्विजाः ।<br/> चक्रुश्च विधिवत्सर्वमधिकं कर्म शास्त्रतः ॥ 1.14.4॥</div>
                <div class="vyakhya" id="RAM_k01_S014_V004_B001">प्रवर्ग्यमारादुपकारकं कर्मविशेषम् । उपसदमिष्टिविशेषम् । अधिकं प्रकृत्युपदिष्टाङ्गातिदेशात्तत्तद्विकृत्यपेक्षितो विषेषोऽधिकं कर्म ॥ 1.14.4 ॥</div><br/>
            </div>
            <div class="verse" type="shloka" id="RAM_k01_S014_V005">
                <div class="versetext" uvacha="valmiki">अभिपूज्य तदा हृष्टाः सर्वे चक्रुर्यथाविधि ।<br/> प्रातः सवनपूर्वाणि कर्माणि मुनिपुंगवाः ॥ 1.14.5॥</div>
                <div class="vyakhya" id="RAM_k01_S014_V005_B001">अभिपूज्येति । तत्तत्कर्माङ्गदेवतामिति शेषः । (तत्तत्कर्मपूजादेवतामिति शेषः) यथा यथाविधि । प्रातःसवनादि कर्मविशेषः ॥ 1.14.5 ॥</div><br/>
            </div>
            <div class="verse" type="shloka" id="RAM_k01_S014_V006">
                <div class="versetext" uvacha="valmiki">ऐन्द्रश्च विधिवद्दत्तो राजा चाभिषुतोऽनघः ।<br/> मध्यंदिनं च सवनं प्रावर्तत यथाक्रमम् ॥ 1.14.6॥</div>
                <div class="vyakhya" id="RAM_k01_S014_V006_B001">ऐन्द्र इन्द्रदेवताको हविर्भागो दत्तः । राजा सोमलता चाभिषुतो ग्रावभिः सङ्क्षुद्य निःसारितसारः ॥ 1.14.6 ॥</div><br/>
            </div>
            <div class="verse" type="shloka" id="RAM_k01_S014_V007">
                <div class="versetext" uvacha="valmiki">तृतीयसवनं चैष राज्ञोऽस्य सुमहात्मनः ।<br/> चक्रुस्ते शास्त्रतो दृष्ट्वा यथा ब्राह्मणपुंगवाः ॥ 1.14.7॥</div>
                <div class="vyakhya" id="RAM_k01_S014_V007_B001">तृतीयेति । यथेत्यस्य यथाविधीत्यर्थः ॥ 1.14.7 ॥</div><br/>
            </div>
            <div class="verse" type="shloka" id="RAM_k01_S014_V008">
                <div class="versetext" uvacha="valmiki">आह्वयांचक्रिरे तत्र शक्रादीन्विबुधोत्तमान् ।<br/> ऋष्यशृङ्गादयो मन्त्रैः शिक्षाक्षरसमन्वितैः ॥ 1.14.8॥</div>
                <div class="vyakhya" id="RAM_k01_S014_V008_B001">शिक्षाक्षरसमन्वितैः शिक्षाभ्यासकालस्तत्र गृहीतान्यक्षराणि शिक्षाक्षराणि तत्समन्वितैः । स्वरतो वर्णतश्चाहीनैरिति यावत् । ऋष्यशृङ्गादय इत्यत्रादिशब्दः प्रधानवाची । <span class="quote">"भीष्मादिश्च सुयोधनः"</span> इतिवत् ॥ 1.14.8 ॥</div><br/>
            </div>
            <div class="verse" type="shloka" id="RAM_k01_S014_V009">
                <div class="versetext" uvacha="valmiki">गीतिभिर्मधुरैः स्निग्धैर्मन्त्राह्वानैर्यथार्हतः ।<br/> होतारो ददुरावाह्य हविर्भागान्दिवौकसाम् ॥ 1.14.9॥</div>
                <div class="vyakhya" id="RAM_k01_S014_V009_B001">गीतिभिः सामभिः ॥ 1.14.9 ॥</div><br/>
            </div>
            <div class="verse" type="shloka" id="RAM_k01_S014_V010">
                <div class="versetext" uvacha="valmiki">न चाहुतमभूत्तत्र स्खलितं वा न किंचन ।<br/> दृश्यते ब्रह्मवत्सर्वे क्षेमयुक्तं हि चक्रिरे ॥ 1.14.10॥</div>
                <div class="vyakhya" id="RAM_k01_S014_V010_B001">न चेति । अहुतमन्यथा हुतम् । स्खलितमज्ञानतो न किमपि कर्म त्यक्तम् । ब्रह्मवत् मन्त्रवत् । क्षेमयुक्तम् क्षेमो विध्यपराधराहित्यम् । यद्वा क्षेमो विघ्नराहित्यम् ॥ 1.14.10 ॥</div><br/>
            </div>
            <div class="verse" type="shloka" id="RAM_k01_S014_V011">
                <div class="versetext" uvacha="valmiki">न तेष्वहःसु श्रान्तो वा क्षुधितो वा न दृश्यते ।<br/> नाविद्वान्ब्राह्मणः कश्चिन्नाशतानुचरस्तथा ॥ 1.14.11॥</div>
                <div class="vyakhya" id="RAM_k01_S014_V011_B001">नेति । श्रान्तः स्वस्वार्त्विज्याशक्तः । अशतानुचरः शतसेवकरहितः ॥ 1.14.11 ॥</div><br/>
            </div>
            <div class="verse" type="shloka" id="RAM_k01_S014_V012">
                <div class="versetext" uvacha="valmiki">ब्राह्मणा भुञ्जते नित्यं नाथवन्तश्च भुञ्जते ।<br/> तापसा भुञ्जते चापि श्रमणाश्चैव भुञ्जते ॥ 1.14.12॥</div>
                <div class="vyakhya" id="RAM_k01_S014_V012_B001">ब्राह्मणा इति । त्रैवर्णिकोपलक्षणं द्विजत्वात् । नाथवन्तो दासाः । शूद्रा इति यावत् । तापसा अदासाः शैवादिमार्गमाश्रिताः शुद्राः । क्षमणा बौद्धसन्न्यासिनः । यद्वा श्रमणपदं सन्न्यास्युपलक्षणम् ॥ 1.14.12 ॥</div><br/>
            </div>
            <div class="verse" type="shloka" id="RAM_k01_S014_V013">
                <div class="versetext" uvacha="valmiki">वृद्धाश्च व्याधिताश्चैव स्त्रीबालाश्च तथैव च ।<br/> अनिशं भुञ्जमानानां न तृप्तिरुपलभ्यते ॥ 1.14.13॥</div>
                <div class="vyakhya" id="RAM_k01_S014_V013_B001">न तृप्तिरुपलभ्यते । भोज्यसौष्ठवात् । उदरपूर्तावपि रसातिशयलोभेन मानसी तृत्पिर्नोपलभ्यत इत्यर्थः । यद्वा अनिशं भुञ्जानेष्वपि जनेषु यजमानस्य तृप्तिरलंबुद्धिर्नासीदित्यर्थः ॥ 1.14.13 ॥</div><br/>
            </div>
            <div class="verse" type="shloka" id="RAM_k01_S014_V014">
                <div class="versetext" uvacha="valmiki">दीयतां दीयतामन्नं वासांसि विविधानि च ।<br/> इति संचोदितास्तत्र तथा चक्रुरनेकशः ॥ 1.14.14॥</div>
                <div class="vyakhya" id="RAM_k01_S014_V014_B001">न तृप्तिरुपलभ्यते । भोज्यसौष्ठवात् । उदरपूर्तावपि रसातिशयलोभेन मानसी तृत्पिर्नोपलभ्यत इत्यर्थः । यद्वा अनिशं भुञ्जानेष्वपि जनेषु यजमानस्य तृप्तिरलंबुद्धिर्नासीदित्यर्थः ॥ 1.14.14 ॥</div><br/>
            </div>
            <div class="verse" type="shloka" id="RAM_k01_S014_V015">
                <div class="versetext" uvacha="valmiki">अन्नकूटाश्च दृश्यन्ते बहवः पर्वतोपमाः ।<br/> दिवसे दिवसे तत्र सिद्धस्य विधिवत्तदा ॥ 1.14.15॥</div>
                <div class="vyakhya" id="RAM_k01_S014_V015_B001">अन्नेति लुप्तषष्ठीकं पृथक्पदम् । तस्य सिद्धस्येति पक्वस्येत्यर्थकं विशेषणम् । विधिवत्सूदशास्त्रोक्तप्रकारेण सिद्धस्येत्यन्वयः ॥ 1.14.15 ॥</div><br/>
            </div>
            <div class="verse" type="shloka" id="RAM_k01_S014_V016">
                <div class="versetext" uvacha="valmiki">नानादेशादनुप्राप्ताः पुरुषाः स्त्रीगणास्तथा ।<br/> अन्नपानैः सुविहितास्तस्मिन्यज्ञे महात्मनः ॥ 1.14.16॥ </div>
                <div class="vyakhya" id="RAM_k01_S014_V016_B001">सुविहिताः सुविहिततृप्तिकाः ॥ 1.14.16 ॥</div><br/>
            </div>
            <div class="verse" type="shloka" id="RAM_k01_S014_V017">
                <div class="versetext" uvacha="valmiki">अन्नं हि विधिवत्स्वादु प्रशंसन्ति द्विजर्षभाः।<br/> अहो तृप्ताः स्म भद्रं ते इति शुश्राव राघवः ॥ 1.14.17॥</div>
                <div class="vyakhya" id="RAM_k01_S014_V017_B001">अन्नमिति । स्वाद्वन्नम् । भुक्त्वेति शेषः । प्रशंसाकारमाह <span class="quote">"अहो तृप्ताः स्म भद्रं ते"</span> इति प्रशंसां राघवः शुश्रावेत्यन्वयः । यद्वा <span class="quote">"विधिवत्स्वादु"</span> इत्यपि प्रशंसाकारः ॥ 1.14.17 ॥</div><br/>
            </div>
            <div class="verse" type="shloka" id="RAM_k01_S014_V018">
                <div class="versetext" uvacha="valmiki">स्वलंकृताश्च पुरुषा ब्राह्मणान्पर्यवेषयन् ।<br/> उपासन्ते च तानन्ये सुमृष्टमणिकुण्डलाः ॥ 1.14.18॥</div>
                <div class="vyakhya" id="RAM_k01_S014_V018_B001">स्वलंकृता इति । अनेन राजकृतो यज्ञपरिचारकसत्कारो ध्वनितः । तान्परिवेषयितृ़न् । अन्ये तत्सहायभूताः । भोक्तृबाहुल्येन परिवेषणस्याल्पासाध्यत्वात् । पाकशालातोऽन्नप्रापकास्तत्सहायाः । अत एव तस्य स्त्र्यसाध्यत्वात्पुरुषकर्तृकत्वम् ॥ 1.14.18 ॥</div><br/>
            </div>
            <div class="verse" type="shloka" id="RAM_k01_S014_V019">
                <div class="versetext" uvacha="valmiki">कर्मान्तरे तदा विप्रा हेतुवादान्बहूनपि ।<br/> प्राहुः सुवाग्मिनो धीराः परस्परजिगीषया ॥ 1.14.19॥ </div>
                <div class="vyakhya" id="RAM_k01_S014_V019_B001">कर्मान्तर इति । एकसवनं समाप्य पुनः सवनान्तरारम्भकालागमात्पूर्वस्मिन्नन्तरालकाले । हेतुवादान्हेतूपन्यासपूर्वकान्वादांश्चक्रुः ॥ 1.14.19 ॥</div><br/>
            </div>
            <div class="verse" type="shloka" id="RAM_k01_S014_V020">
                <div class="versetext" uvacha="valmiki">दिवसे दिवसे तत्र संस्तरे कुशला द्विजाः ।<br/> सर्वकर्माणि चक्रुस्ते यथाशास्त्रं प्रचोदिताः ॥ 1.14.20॥ </div>
                <div class="vyakhya" id="RAM_k01_S014_V020_B001">संस्तरे यज्ञे । प्रचोदिताः । शास्त्रीयैर्ब्रूहिप्रेष्यादिश्ब्दैः प्रेरिता इत्यर्थः ॥ 1.14.20 ॥</div><br/>
            </div>
            <div class="verse" type="shloka" id="RAM_k01_S014_V021">
                <div class="versetext" uvacha="valmiki">नाषडङ्ग विदत्रासीन्नावतो नाबहुश्रुतः ।<br/> सदस्यास्तस्य वै राज्ञो नावाद‌कुशलो द्विजः ॥ 1.14.21॥</div>
                <div class="vyakhya" id="RAM_k01_S014_V021_B001">सदस्या विधिदर्शिनः ॥ 1.14.21 ॥</div><br/>
            </div>
            <div class="verse" type="shloka" id="RAM_k01_S014_V022">
                <div class="versetext" uvacha="valmiki">प्राप्ते यूपोच्छ्रये तस्मिञ्षड्वैल्वाः खादिरास्तथा ।<br/> तावन्तो विल्वसहिताः पर्णिनश्च तथा परे ॥ 1.14.22॥  </div>
                <div class="vyakhya" id="RAM_k01_S014_V022_B001">यूपोच्छ्रये यूपोत्क्षेपणप्रेषकाले । तथा खादिराः । तावन्तः षट्सङ्ख्याकाः । बिल्वसहिताः एकैकबिल्वयूपसमीपे स्थिताः । परेऽन्ये पर्णिनः पालाशा यूपाः । तेऽपि षडिति तथाशब्दार्थः ॥ 1.14.22 ॥</div><br/>
            </div>
            <div class="verse" type="shloka" id="RAM_k01_S014_V023">
                <div class="versetext" uvacha="valmiki">श्लेष्मातकमयो दिष्टो देवदारुमयस्तथा ।<br/> द्वावेव तत्र विहितौ व्यस्तबाहुपरिग्रहौ ॥ 1.14.23॥ </div>
                <div class="vyakhya" id="RAM_k01_S014_V023_B001">श्लोष्मातको रज्जुदालस्तन्मय एको यूपोऽश्वमेधे । दिष्टः । उपदिष्ट इत्यर्थः । <span class="quote">"श्लेष्मातकमयोऽग्निष्ठः"</span> इति पाठेऽग्निष्ठोऽग्न्यभिमुखः । तथा देवदारुमयोऽप्यस्ति यूपः । स च नैकः, नापि षट् । किंतु द्वौ । तौ च व्यस्तबाहुभ्यां प्रसारितभुजाभ्यां तावदायामेन परिग्रहः स्वीकारो ययोस्तौ । एवं चैकविंशतिरश्वमेधे यूपा इत्युक्तम् । ते च तत्सूत्रश्रुत्योः प्रसिद्धा इत्यन्यत्र विस्तरः ॥ 1.14.23 ॥</div><br/>
            </div>
            <div class="verse" type="shloka" id="RAM_k01_S014_V024">
                <div class="versetext" uvacha="valmiki">कारिताः सर्व एवैते शास्त्रज्ञैर्यशकोविदैः ।<br/> शोभार्थं तस्य यज्ञस्य काञ्चनालंकृता भवन् ॥ 1.14.24॥</div>
                <div class="vyakhya" id="RAM_k01_S014_V024_B001">काञ्चनालंकृता भवन्नित्यत्र अडभावश्छान्दसः । शास्त्रज्ञैः शास्त्रं शिल्पशास्त्रं शुल्बशास्त्रं च ॥ 1.14.24 ॥</div><br/>
            </div>
            <div class="verse" type="shloka" id="RAM_k01_S014_V025">
                <div class="versetext" uvacha="valmiki">कारिताः सर्व एवैते शास्त्रज्ञैर्यशकोविदैः ।<br/> शोभार्थं तस्य यज्ञस्य काञ्चनालंकृता भवन् ॥ 1.14.24॥</div>
                <div class="vyakhya" id="RAM_k01_S014_V025_B001"><span class="quote">"महोच्छ्रायपरीणाहो यूपोऽन्यः सर्वकाञ्चनः । यज्ञे समभवत्तत्र शोभार्थमुपकल्पितः"</span> इति क्वचित्पाठः । एकेति । अरत्निर्नाम चतुर्विंशत्यङ्गुलयः ॥ 1.14.25 ॥</div><br/>
            </div>
            <div class="verse" type="shloka" id="RAM_k01_S014_V026">
                <div class="versetext" uvacha="valmiki">विन्यस्ता विधिवत्सर्वे शिल्पिभिः सुकृता दृढाः ।<br/> अष्टास्त्रयः सर्व एव लक्ष्णरूपसमन्विताः ॥ 1.14.26॥</div>
                <div class="vyakhya" id="RAM_k01_S014_V026_B001">अष्टास्त्रयः । अस्रिः कोणः । तक्षणविशेषेण श्लक्षणस्पर्शवता स्वरूपेण युक्ताः ॥ 1.14.26 ॥</div><br/>
            </div>
            <div class="verse" type="shloka" id="RAM_k01_S014_V027">
                <div class="versetext" uvacha="valmiki">आच्छादितास्ते वासोभिः पुष्पैर्गन्धैश्च पूजिताः ।<br/> सप्तर्षयो दीप्तिमन्तो विराजन्ते यथा दिवि ॥ 1.14.27॥ </div>
                <div class="vyakhya" id="RAM_k01_S014_V027_B001">यथा सप्तर्षयो विराजन्ते, तथा यूपा व्यराजन्तेत्यर्थः ॥ 1.14.27 ॥</div><br/>
            </div>
            <div class="verse" type="shloka" id="RAM_k01_S014_V028">
                <div class="versetext" uvacha="valmiki">इष्टकाश्च यथान्यायं कारिताश्च प्रमाणतः ।<br/> चितोऽग्निब्राह्मणैस्तत्र कुशलैः शिल्पकर्मणि ॥ 1.14.28॥ </div>
                <div class="vyakhya" id="RAM_k01_S014_V028_B001">इष्टका इति । यथान्यायं यथासूत्रमर्धेष्टकामण्डलेष्टकादयश्च कारिताः । शुल्बवद्भिरिति शेषः । अग्निरग्न्याधारभूतो देशः । स ब्राह्मणैरिष्टकाभिश्चितः । बद्ध इत्यर्थः । <span class="quote">"शुल्बकर्मणि"</span> इति पाठे शुल्बसूत्रोक्तकर्मणीत्यर्थः । केचित्तु <span class="quote">"तत्रेष्टकाबद्धे देशेऽग्निश्चितः स्थापित इत्यर्थः " </span>। इत्याहुः ॥ 1.14.28 ॥</div><br/>
            </div>
            <div class="verse" type="shloka" id="RAM_k01_S014_V029">
                <div class="versetext" uvacha="valmiki">स चित्यो राजसिंहस्य संचितः कुशलैर्द्विजैः ।<br/> गरुडो रुक्मपक्षो वै त्रिगुणोऽष्टादशात्मकः ॥ 1.14.29॥ </div>
                <div class="vyakhya" id="RAM_k01_S014_V029_B001">स चित्योऽग्निः सञ्चितः स्थापितः । कथं सञ्चित इत्यत्राह गरुडो गरुडसंस्थानः । रुक्मपक्षः । <span class="quote">"सहस्रं हिरण्यशल्कैः प्रतिदिशमग्निं प्रोक्षति"</span> इति सूत्राद्रुक्मपक्षत्वम् इति केचित् । अत्र पक्षे <span class="quote">"त्रिगुणोऽष्टादशात्मकः"</span> इत्यस्य असामञ्जस्यं मत्वा <span class="quote">"चितदेशविशेषणानीमानि । स्वर्णेष्टकाभिः पक्षनिर्माणाद्रुक्मपक्षत्वम्"</span> इत्यन्ये । त्रिगुणः प्रस्तारः । तदेवाह अष्टादशात्मक इति । षट् चितयो भवन्तीति प्रकृतौ उक्तेरिति भावः ॥ 1.14.29 ॥</div><br/>
            </div>
            <div class="verse" type="shloka" id="RAM_k01_S014_V030">
                <div class="versetext" uvacha="valmiki">नियुक्तास्तत्र पशवस्तत्तदुद्दिश्य दैवतम् ।<br/> उरगाः पक्षिणश्चैव यथाशास्त्रं प्रचोदिताः ॥ 1.14.30॥ </div>
                <div class="vyakhya" id="RAM_k01_S014_V030_B001">यथाशास्त्रम् <span class="quote">"इन्द्राय राज्ञे"</span> इत्याद्यनुवाकैः प्रतिपादिताः ॥ 1.14.30 ॥</div><br/>
            </div>
            <div class="verse" type="shloka" id="RAM_k01_S014_V031">
                <div class="versetext" uvacha="valmiki">शामित्रे तु हयस्तत्र तथा जलचराश्च ये ।<br/> ऋषिभिः सर्वमेवैतन्नियुक्तं शास्त्रतस्तदा ॥ 1.14.31॥ </div>
                <div class="vyakhya" id="RAM_k01_S014_V031_B001">शामित्रे मारणविशसनादिकर्मणि ॥ 1.14.31 ॥</div><br/>
            </div>
            <div class="verse" type="shloka" id="RAM_k01_S014_V032">
                <div class="versetext" uvacha="valmiki">पशूनां त्रिशतं तत्र यूपेषु नियतं तदा।<br/> अश्वरत्नोत्तमं तत्र राज्ञो दशरथस्य ह ॥ 1.14.32॥ </div>
                <div class="vyakhya" id="RAM_k01_S014_V032_B001">नियतम् बद्धम् । अश्वरत्नेषूत्तमम् श्रेष्ठम् । नियतमित्यनुकर्षः ॥ 1.14.32 ॥</div><br/>
            </div>
            <div class="verse" type="shloka" id="RAM_k01_S014_V033">
                <div class="versetext" uvacha="valmiki">कौसल्या तं हयं तत्र परिचर्य समन्ततः ।<br/> कृपाणैर्विशशासैनं त्रिभिः परमया मुदा ॥ 1.14.33॥</div>
                <div class="vyakhya" id="RAM_k01_S014_V033_B001">कौसल्येति । परिचर्य प्रोक्षणादिना संस्कृत्य । त्रिभिः कृपाणैरसिभिरेनमश्वं विशशासास्य विशसनं कृतवती । <span class="quote">"महिष्यश्चास्यासिना कल्पयन्ति"</span> इति सूत्रात् ॥ 1.14.33 ॥</div><br/>
            </div>
            <div class="verse" type="shloka" id="RAM_k01_S014_V034">
                <div class="versetext" uvacha="valmiki">पतत्रिणा तदा सार्धं सुस्थितेन च चेतसा ।<br/> अवसद्रजनीमेकां कौसल्या धर्मकाम्यया ॥ 1.14.34॥ </div>
                <div class="vyakhya" id="RAM_k01_S014_V034_B001">पतत्रिणेति । पुराश्वानां पक्षाः सन्तीति प्रसिद्ध्यैवं वादः । <span class="quote">"पतत्रिणा गरुडवेगेनेत्यर्थ"</span> इत्यन्ये । सुस्थितेन स्थिरेण चेतसोपलक्षिता सती कौसल्या धर्मेच्छयैकां रजनीमश्वेन सहावसत् ॥ 1.14.34 ॥</div><br/>
            </div>
            <div class="verse" type="shloka" id="RAM_k01_S014_V035">
                <div class="versetext" uvacha="valmiki">होताध्वर्युस्तथोद्गाता हयेन समयोजयन् ।<br/> महिष्या परिवृत्त्याथ वावातामपरां तथा ॥ 1.14.35॥ </div>
                <div class="vyakhya" id="RAM_k01_S014_V035_B001"><span class="quote">"अथ होत्रादयो महिष्या कृताभिषेकया परिवृत्त्या राज्ञो भोगाद्बहिष्कृतया दास्या च सह वावातां राज्ञो वल्लभां भुजिष्यामश्वेन समयोजयन्निति सम्बन्ध"</span> इति केचित् । अपरे तु <span class="quote">"वावाताशब्दो राज्ञो मध्यमजातीयद्वितीयभार्यावाची "</span> । तदुक्तमैतरेयब्राह्मणभाष्ये तृतीयपञ्चिकास्थद्वाविंशतिखण्डस्थवावातेतिप्रतीकव्याख्यानावसरे <span class="quote">"राज्ञां हि त्रिविधाः स्त्रियः, उत्तममध्यमाधमजातीयाः । तासां मध्य उत्तमजातेः क्षत्रियाया महिषीति नाम, मध्यमजातेर्वैश्याया वावातेति, अधमजातेः शूद्रायाः परिवृत्तिः "</span> इति । अत एवाश्वलायनसूत्रे दशमाध्यायेऽष्टमखण्डस्थवावातेतिप्रतीकं गृहीत्वा द्वितीया भार्येति व्याख्यातं नारायणवृत्तिकृता ॥ 1.14.35 ॥</div><br/>
            </div>
            <div class="verse" type="shloka" id="RAM_k01_S014_V036">
                <div class="versetext" uvacha="valmiki">पतन्त्रिणस्तस्य वपामुद्धृत्य नियतेन्द्रियः ।<br/> ऋत्विक्परमसंपन्नः श्रपयामास शास्त्रतः ॥ 1.14.36॥ </div>
                <div class="vyakhya" id="RAM_k01_S014_V036_B001">वपां चन्द्राख्यं मेदः । <span class="quote">"चन्द्रं नाम मेदोऽस्ति । तदुद्धरति नास्य वपा विद्यते"</span> इति सूत्रात् । परमेण श्रौतप्रयोगचातुर्येण सम्पन्नो युक्तः ॥ 1.14.36 ॥</div><br/>
            </div>
            <div class="verse" type="shloka" id="RAM_k01_S014_V037">
                <div class="versetext" uvacha="valmiki">धूमगन्धं वपायास्तु जिघ्रति स्म नराधिपः।<br/> यथाकालं यथान्यायं निर्णदन्पापमात्मनः ॥ 1.14.37॥ </div>
                <div class="vyakhya" id="RAM_k01_S014_V037_B001">नराधिपो दशरथः ॥ 1.14.37 ॥</div><br/>
            </div>
            <div class="verse" type="shloka" id="RAM_k01_S014_V038">
                <div class="versetext" uvacha="valmiki">हयस्य यानि चाङ्गानि तानि सर्वाणि ब्राह्मणाः।<br/> अग्नौ प्रास्यन्ति विधिवत्समस्ताः षोडशत्विजः ॥ 1.14.38॥</div>
                <div class="vyakhya" id="RAM_k01_S014_V038_B001">हयस्येति । सर्वाणि ब्राह्मणा इत्यत्र गुरोरपि लघूच्चारणतया लघुकार्यकरत्वस्य च्छन्दःशास्त्र उक्तत्वान्न च्छन्दोभङ्गः ॥ 1.14.38 ॥</div><br/>
            </div>
            <div class="verse" type="shloka" id="RAM_k01_S014_V039">
                <div class="versetext" uvacha="valmiki">लक्षशाखासु यज्ञानामन्येषां क्रियते हविः ।<br/> अश्वमेधस्य यज्ञस्य वैतसो भाग इष्यते ॥ 1.14.39॥ </div>
                <div class="vyakhya" id="RAM_k01_S014_V039_B001">प्लक्षेति । अन्येषामश्वमेधातिरिक्तयज्ञानां पाशुकं हविः प्लक्षशाखासु निधायावदीयते । अश्वमेधे प्रधानस्य पशोरश्वस्य हविर्भागो वैतसै कटे निधायावदातव्य इष्यते ॥ 1.14.39 ॥</div><br/>
            </div>
            <div class="verse" type="shloka" id="RAM_k01_S014_V040">
                <div class="versetext" uvacha="valmiki">त्र्यहोऽश्वमेधः संख्यातः कल्पसूत्रेण ब्राह्मणैः ।<br/> चतुष्टोममहस्तस्य प्रथमं परिकल्पितम् ॥ 1.14.40॥</div>
                <div class="vyakhya" id="RAM_k01_S014_V040_B001">त्र्यह इति । <span class="quote">"अश्वमेधस्य त्रीणि सवनीयान्यहानि"</span> इति कल्पसूत्रेण तन्मूलब्राह्मणैश्चाश्वमेधस्त्र्यहःसङ्ख्यात उक्तः । सवनीयाह्नां प्राधान्यात् । तानि त्र्यहोरात्राणि गणयति । चतुष्टोमशब्देनाग्निष्टोमः ॥ 1.14.40 ॥</div><br/>
            </div>
            <div class="verse" type="shloka" id="RAM_k01_S014_V041">
                <div class="versetext" uvacha="valmiki">उक्थ्यं द्वितीयं संख्यातमतिरात्रं तथोत्तरम् ।<br/> कारितास्तत्र बहवो विहिताः शास्त्रदर्शनात् ॥ 1.14.41॥</div>
                <div class="vyakhya" id="RAM_k01_S014_V041_B001">उत्तरं तृतीयशास्त्रदर्शनाद्विहिता बहवः प्रधानाः क्रतवस्तत्र कारिताः ॥ 1.14.41 ॥</div><br/>
            </div>
            <div class="verse" type="shloka" id="RAM_k01_S014_V042">
                <div class="versetext" uvacha="valmiki">ज्योतिष्टोमायुपी चैवमतिरात्रौ च निर्मितौ ।<br/> अमिजिद्विश्वजिच्चैवमाप्तोयर्यामौ महाक्रतुः ॥ 1.14.42॥</div>
                <div class="vyakhya" id="RAM_k01_S014_V042_B001">तानाह ज्योतिरित्यादि । आयुरायुष्टोमः । अतिरात्राविति द्विवचनादतिरात्रस्य द्विःप्रयोगः । तथा आप्तोर्यामाविति । महाक्रतुरिति जातावेकवचनम् । एते महाक्रतव इत्यर्थः ॥ 1.14.42 ॥</div><br/>
            </div>
            <div class="verse" type="shloka" id="RAM_k01_S014_V043">
                <div class="versetext" uvacha="valmiki">प्राचीं होत्रे ददौ राजा दिशं स्वकुलवर्धनः ।<br/> अध्वर्यवे प्रतीचीं तु ब्रह्मणे दक्षिणां दिशम् ॥ 1.14.43॥ </div>
                <div class="vyakhya" id="RAM_k01_S014_V043_B001">प्राचीमिति ॥ 1.14.43 ॥</div><br/>
            </div>
            <div class="verse" type="shloka" id="RAM_k01_S014_V044">
                <div class="versetext" uvacha="valmiki">उद्गात्रे तु तथोदीचीं दक्षिणैषा विनिर्मिता ।<br/> अश्वमेधे महायज्ञे स्वयंभूविहिते पुरा ॥ 1.14.44॥</div>
                <div class="vyakhya" id="RAM_k01_S014_V044_B001">विनिर्मिता कल्पेषु विहिता । स्वयम्भूविहिते । <span class="quote">"प्रजापतिरश्वमेधमसृजत"</span> इति श्रुतेः ॥ 1.14.44 ॥</div><br/>
            </div>
            <div class="verse" type="shloka" id="RAM_k01_S014_V045">
                <div class="versetext" uvacha="valmiki">क्रतुं समाप्य तु तदा न्यायतः पुरुषर्षभः ।<br/> ऋत्विग्भ्यो हि ददौ राजा धरां तां कुलवर्धनः ॥ 1.14.45॥ </div>
                <div class="vyakhya" id="RAM_k01_S014_V045_B001">क्रतुमिति । धरां चतुर्दिगवच्छिन्नाम् ॥ 1.14.45 ॥</div><br/>
            </div>
            <div class="verse" type="shloka" id="RAM_k01_S014_V046">
                <div class="versetext" uvacha="valmiki">एवं दत्त्वा प्रहृष्टोऽभूच्छीमानिक्ष्वाकुनन्दनः ।<br/> ऋत्विजस्त्वन्नुवन्सर्वे राजानं गतकिल्बिषम् ॥ 1.14.46॥ </div>
                <div class="vyakhya" id="RAM_k01_S014_V046_B001">क्रतुमिति । धरां चतुर्दिगवच्छिन्नाम् ॥ 1.14.46 ॥</div><br/>
            </div>
            <div class="verse" type="shloka" id="RAM_k01_S014_V047">
                <div class="versetext" uvacha="valmiki">भवानेव महीं कृत्स्नामेको रक्षितुमर्हति ।<br/> न भूम्या कार्यमस्माकं न हि शक्ताः स्म पालने ॥ 1.14.47॥ </div>
                <div class="vyakhya" id="RAM_k01_S014_V047_B001">भवानिति । भोगैकप्रयोजनत्वाद्भूमेस्तयास्माकं न किञ्चित्प्रयोजनम्, नापि चोरादिभ्यो रक्षणे वयं शक्ताः ॥ 1.14.47 ॥</div><br/>
            </div>
            <div class="verse" type="shloka" id="RAM_k01_S014_V048">
                <div class="versetext" uvacha="valmiki">रताः स्वाध्यायकरणे वयं नित्यं हि भूमिप ।<br/> निष्क्रयं किंचिदेवेह प्रयच्छतु भवानिति ॥ 1.14.48॥ </div>
                <div class="vyakhya" id="RAM_k01_S014_V048_B001">तत्र हेतुमाह रता इति । स्वाध्यायो वेदाध्ययनम् । तेन दण्डादावस्माकमधिकारोऽपि नेति ध्वनितम् । भूमिपेत्यनेन तवैवैषा योग्येति त्वमेव निष्क्रयेण पुनरिमां गृहाणेति सूचितम् । तदाह निष्क्रयमिति । मूल्यमित्यर्थः । ननु भुवो मूल्यं दातुमशक्यम् । अतः किञ्चिदेवेति ॥ 1.14.48 ॥</div><br/>
            </div>
            <div class="verse" type="shloka" id="RAM_k01_S014_V049">
                <div class="versetext" uvacha="valmiki">मणिरत्नं सुवर्ण वा गावो यद्वा समुद्यतम् ।<br/> तत्प्रयच्छ नृपश्रेष्ठ धरण्या न प्रयोजनम् ॥ 1.14.49॥</div>
                <div class="vyakhya" id="RAM_k01_S014_V049_B001">किञ्चित्पदार्थानाह मणिरत्नमनर्घ्यरत्नम् । तस्यापि राजार्हत्वादाह सुवर्णमिति । यद्वा समुद्यतमुपस्थितम् । यत्किञ्चिदेव भवच्छक्यमित्यर्थः ॥ 1.14.49 ॥</div><br/>
            </div>
            <div class="verse" type="shloka" id="RAM_k01_S014_V050">
                <div class="versetext" uvacha="valmiki">एवमुक्तो नरपतिर्बाह्मणैर्वेदपारगैः ।<br/> गवां शतसहस्राणि दश तेभ्यो ददौ नृपः ॥ 1.14.50॥ </div>
                <div class="vyakhya" id="RAM_k01_S014_V050_B001">शतसहस्राणि । दशलक्षमिति यावत् ॥ 1.14.50 ॥</div><br/>
            </div>
            <div class="verse" type="shloka" id="RAM_k01_S014_V051">
                <div class="versetext" uvacha="valmiki">दशकोटिं सुवर्णस्य रजतस्य चतुर्गुणम् ।<br/> ऋत्विजस्तु ततः सर्वे प्रददुः सहिता वसु ॥ 1.14.51॥ </div>
                <div class="vyakhya" id="RAM_k01_S014_V051_B001">सुवर्णम् षोडशमाषकम् । चतुर्गुणम् चत्वारिंशत्कोटिम् । ततः सर्वे ऋत्विजः सहिता दक्षिणाप्राप्तं सर्वं वसु धनमङ्गीकृत्य विभागाय ऋष्यशृङ्गवसिष्ठाभ्यां प्रददुस्तस्य पुरो न्यस्तवन्तः ॥ 1.14.51 ॥</div><br/>
            </div>
            <div class="verse" type="shloka" id="RAM_k01_S014_V052">
                <div class="versetext" uvacha="valmiki">ऋष्यशृङ्गाय मुनये वसिष्ठाय च धीमते ।<br/> ततस्ते न्यायतः कृत्वा प्रविभागं द्विजोत्तमाः ॥ 1.14.52॥ </div>
                <div class="vyakhya" id="RAM_k01_S014_V052_B001">तदाह ऋष्येति । प्रविभागं कृत्वा । वसिष्ठादिद्वारा विभज्य गृहीत्वेत्यर्थः ॥ 1.14.52 ॥</div><br/>
            </div>
            <div class="verse" type="shloka" id="RAM_k01_S014_V053">
                <div class="versetext" uvacha="valmiki">सुप्रीतमनसः सर्वे प्रत्यूचुर्मुदिता भृशम् ।<br/> ततः प्रसर्पकेभ्यस्तु हिरण्यं सुसमाहितः ॥ 1.14.53॥</div>
                <div class="vyakhya" id="RAM_k01_S014_V053_B001">सुप्रीतेति । सन्तुष्टाः सन्तोऽत्यन्तं मुदिताः स्मेत्यूचुः । राजानमिति शेषः । प्रसर्पकेभ्योऽभ्यागतेभ्यः ॥ 1.14.53 ॥</div><br/>
            </div>
            <div class="verse" type="shloka" id="RAM_k01_S014_V054">
                <div class="versetext" uvacha="valmiki">जाम्बूनदं कोटिसंख्यं ब्राह्मणेभ्यो ददौ तदा ।<br/> दरिद्राय द्विजायाथ हस्ताभरणमुत्तमम् ॥ 1.14.54॥ </div>
                <div class="vyakhya" id="RAM_k01_S014_V054_B001">जाम्बूनदम् जम्बूनदीप्रभवं सुवर्णम् । कोटिशब्दोऽनन्तवाची । अथ सर्वदक्षिणादानानन्तरं याचमानाय दरिद्राय कस्मैचिद्दातव्यवस्त्वन्तराभावाद्धस्ताभरणमेव ददौ ॥ 1.14.54 ॥</div><br/>
            </div>
            <div class="verse" type="shloka" id="RAM_k01_S014_V055">
                <div class="versetext" uvacha="valmiki">कस्मैचिद्याचमानाय ददौ राघवनन्दनः ।<br/> ततः प्रीतेषु विधिवद्भिजेषु द्विजवत्सलः ॥ 1.14.55॥ </div>
                <div class="vyakhya" id="RAM_k01_S014_V055_B001">ततः । तेन हस्ताभरणदानेनेत्यर्थः ॥ 1.14.55 ॥</div><br/>
            </div>
            <div class="verse" type="shloka" id="RAM_k01_S014_V056">
                <div class="versetext" uvacha="valmiki">प्रणाममकरोत्तेषां हर्षव्याकुलितेन्द्रियः ।<br/> तस्याशिषोऽथ विविधा ब्राह्मणैः समुदाहृताः ॥ 1.14.56॥ </div>
                <div class="vyakhya" id="RAM_k01_S014_V056_B001">विविधा आशिषः <span class="quote">"आब्रह्मन्नायुष्मन्त"</span> इत्याद्याः ॥ 1.14.56 ॥</div><br/>
            </div>
            <div class="verse" type="shloka" id="RAM_k01_S014_V057">
                <div class="versetext" uvacha="valmiki">उदारस्य नृवीरस्य धरण्यां पतितस्य च ।<br/> ततः प्रीतमना राजा प्राप्य यज्ञमनुत्तमम् ॥ 1.14.57॥</div>
                <div class="vyakhya" id="RAM_k01_S014_V057_B001">विविधा आशिषः <span class="quote">"आब्रह्मन्नायुष्मन्त"</span> इत्याद्याः ॥ 1.14.57 ॥</div><br/>
            </div>
            <div class="verse" type="shloka" id="RAM_k01_S014_V058">
                <div class="versetext" uvacha="valmiki">पापापहं स्वर्नयनं दुस्तरं पार्थिवर्षभैः ।<br/> ततोऽब्रवीदृष्यशृङ्गं राजा दशरथस्तदा ॥ 1.14.58॥ </div>
                <div class="vyakhya" id="RAM_k01_S014_V058_B001">स्वर्नयनम् स्वर्गप्रापकम् । दुस्तरं प्राकृतै राजभिरप्राप्तसमाप्तिकम् ॥ 1.14.58 ॥</div><br/>
            </div>
            <div class="verse" type="shloka" id="RAM_k01_S014_V059">
                <div class="versetext" uvacha="valmiki">कुलस्य वर्धनं तत्तु कर्तुमर्हसि सुव्रत । <br/> तथेति च स राजानमुवाच द्विजसत्तमः । <br/> भविष्यन्ति सुता राजंश्चत्वारस्ते कुलोद्वहाः ॥ 1.14.59॥</div>
                <div class="vyakhya" id="RAM_k01_S014_V059_B001">कुलस्य वर्धनं तादृशं कर्म ॥ 1.14.59 ॥</div><br/>
            </div>
            <div class="verse" type="shloka" id="RAM_k01_S014_V060">
                <div class="versetext" uvacha="valmiki">स तस्य वाक्यं मधुरं निशम्य प्रणम्य तस्मै प्रयतो नृपेन्द्रः ।<br/> जगाम हर्षं परमं महात्मा तमृष्यशृङ्गं पुनरप्युवाच ॥ 1.14.60॥</div>
                <div class="vyakhya" id="RAM_k01_S014_V060_B001">पुनरप्युवाच । पुत्रजनककर्मणे पुनरपि प्रेरयामासेत्यर्थः । यद्यपि पुत्रकामेष्ट्यैव पुत्रावाप्तिः सम्भवति, तथापि तपोरतस्य वैश्यस्य श्रावणस्य वधे तद्वियोगातुरतपोरततन्मातापितृमरणेन च ब्रह्मवधसमपापोत्पत्त्या तत्प्रायश्चित्तत्वेनाश्वमेधानुष्ठानं बोध्यम् ॥ 1.14.60 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे चतुर्दशः सर्गः ॥ 14 ॥</div><br/>
        </strong>
        </div>
    </body>
</html>
