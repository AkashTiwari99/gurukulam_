<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_2</title>
</head>
<body>
<div class="page">
    <strong>
        <div class="section" id="RAM_k01_S002" type="sarga" data-name=" sarga" data-title="बालकाण्डे द्वितीयः सर्गः">
            <h1> बालकाण्डे द्वितीयः सर्गः <br/></h1>
            <div class="verse" type="shloka" id="RAM_k01_S002_V001">
                <div class="versetext" uvacha="valmiki">नारदस्य तु तद्वाक्यं श्रुत्वा वाक्यविशारदः । <br/>पूजयामास धर्मात्मा सह शिष्यो महामुनि ॥ 1.2.1 ॥</div>
                <div class="vyakhya" id="RAM_k01_S001_V100_B001">नारदस्येति । विशारदो विशिष्टा व्याकरणसंस्कारादिविशेषवती विचित्रार्था च शारदा वाणी यस्य सः । सहशिष्य इत्यत्र <span class="quote">"वोपसर्जनस्य"</span> इति वैकल्पिकत्वात्सत्वाभावः । प्रश्नानुरूपं वाक्यगुणसमूहवच्चोत्तरं सम्यग्दत्तमिति पूजयामासातिविचित्रं भगवद्वचनमित्यादिशब्दैः ॥ 1.2.1 ॥</div><br/>
            </div>
            <div class="verse" type="shloka" id="RAM_k01_S002_V002">
                <div class="versetext" uvacha="valmiki">यथावत्पूजितस्तेन देवर्षिर्नारदस्तदा ।<br/> आपृष्ट्वैवाभ्यनुज्ञातः स जगाम विहायसम् ॥ 1.2.2 ॥</div>
                <div class="vyakhya" id="RAM_k01_S001_V002_B001"> यथावदिति । आपृच्छ्यैव साधु यामीत्युक्त्वैव । अभ्यनुज्ञातो यथासुखं विहरतामिति वाल्मीकिनानुगमनपूर्वमभ्यनुज्ञातः । अनेन गुरुशिष्ययोः स्नेहभक्तिप्रकाशनम् । विहायसमिति पुँल्लिङ्गम् ॥ 1.2.2 ॥</div><br/>
            </div>
            <div class="verse" type="shloka" id="RAM_k01_S002_V003">
                <div class="versetext" uvacha="valmiki">स मुहूर्तंगते तस्मिन् देवलोकं मुनिस्तदा ।<br/> जगाम तमसातीरं जाह्नव्यास्त्वविदूरतः ॥ 1.2.3 ॥</div>
                <div class="vyakhya" id="RAM_k01_S001_V003_B001">स इति । स वाल्मीकिस्तस्मिन्नारदे देवलोकं गते सति मुहूर्तं स्वाश्रमे स्तित्वा पश्चान्माध्याह्निकार्थं जाह्नव्या अविदूरतः समीपे वर्तमानं तमसातीरं जगाम । यत्तु मुहूर्तमात्रेण देवलोकं गत इत्यन्वय इति, तन्न । छान्दसत्वकल्पने मानाभावात् । अव्ययत्वकल्पनस्याप्यगतिकगतिकत्वाच्च । <span class="quote">"मुहूर्तात् "</span> इति पाठस्तु कल्पितः ॥ 1.2.3 ॥</div><br/>
            </div>
            <div class="verse" type="shloka" id="RAM_k01_S002_V004">
                <div class="versetext" uvacha="valmiki">स तु तीरं समासाद्य तमसाया मुनिस्तदा ।<br/> शिष्यमाह स्थितं पार्श्वे दृष्ट्वा तीर्थमकर्दमम् ॥ 1.2.4 </div>
                <div class="vyakhya" id="RAM_k01_S001_04_B001">स इति । स वाल्मीकिस्तस्मिन्नारदे देवलोकं गते सति मुहूर्तं स्वाश्रमे स्तित्वा पश्चान्माध्याह्निकार्थं जाह्नव्या अविदूरतः समीपे वर्तमानं तमसातीरं जगाम । यत्तु मुहूर्तमात्रेण देवलोकं गत इत्यन्वय इति, तन्न । छान्दसत्वकल्पने मानाभावात् । अव्ययत्वकल्पनस्याप्यगतिकगतिकत्वाच्च । <span class="quote">"मुहूर्तात् "</span> इति पाठस्तु कल्पितः ॥ 1.2.4 ॥</div><br/>
            </div>
            <div class="verse" type="shloka" id="RAM_k01_S002_V005">
                <div class="versetext" uvacha="valmiki">अकर्दममिदं तीर्थं भरद्वाज निशामय ।<br/> रमणीयंप्रसन्नाम्बु सन् मनुष्य मनो यथा ॥ 1.2.5 ॥</div>
                <div class="vyakhya" id="RAM_k01_S001_V005_B001"> अकर्दममिति । अवतरणप्रदेशस्य पङ्कराहित्यमनेनोच्यते । तीर्थमृषिजुष्टजलं निशामय पश्य । अत एव <span class="quote">"शमो दर्शने"</span>इति मित्वाभावादह्रस्वत्वम् । रमणीयत्वे हेतुः प्रसन्नाम्ब्विति । सन्मनुष्यचित्तस्य कामादिदोषराहित्येन नित्यप्रसन्नत्वात्सादृश्यम् ॥ 1.2.5 ॥</div><br/>
            </div>
            <div class="verse" type="shloka" id="RAM_k01_S002_V006">
                <div class="versetext" uvacha="valmiki"> न्यस्यतां कलशस्तात दीयतां वल्कलं मम ।<br/> इदमेवावगाहिष्ये तमसा तीर्थमुत्तमम् ॥ 1.2.6 ॥</div>
                <div class="vyakhya" id="RAM_k01_S001_V006_B001">न्यस्यतामिति । <span class="quote">"वल्कला"</span> इति पाठे छान्दसं स्त्रीत्वम् । <span class="quote">"वल्कलमस्त्रियाम्"</span> इति निघण्टुः । इदमेवात्यासन्नमपि गङ्गातीर्थम् । मध्याह्नकालातिक्रमादगत्वेति शेषः ॥ 1.2.6 ॥</div><br/>
            </div>
            <div class="verse" type="shloka" id="RAM_k01_S002_V007">
                <div class="versetext" uvacha="valmiki"> एवमुक्तो भरद्वाजो वाल्मीकेन महात्मना ।<br/>प्रायच्छत मुनेस्तस्य वल्कलं नियतो गुरोः ॥ 1.2.7 ॥</div>
                <div class="vyakhya" id="RAM_k01_S001_V007_B001">एवमिति । वाल्मीकेनेति । <span class="quote">"तस्येदम्<span class="quote">" इत्यण् । प्रायच्छतेति छान्दसम् ।नियतः सेवापरः ॥1.2.7 ॥</div><br/>
            </div>
            <div class="verse" type="shloka" id="RAM_k01_S002_V008">
                <div class="versetext" uvacha="valmiki"> स शिष्य हस्ताद् आदाय वल्कलंनियतेन्द्रियः ।<br/>विचचार ह पश्यंस् तत् सर्वतो विपुलंवनम् ॥ 1.2.8 ॥</div>
                <div class="vyakhya" id="RAM_k01_S001_V008_B001">स इति । नियतेन्द्रियो जितेन्द्रियः । विचचार । अनुष्ठानयोग्यैकान्तदेशनिरीक्षणायेति शेषः ॥1.2.8 ॥</div><br/>
            </div>
            <div class="verse" type="shloka" id="RAM_k01_S002_V009">
                <div class="versetext" uvacha="valmiki">तस्याभ्याशे तु मिथुनंचरन्तम् अनपायिनम् । <br/> ददर्श भगवान्स्तत्र क्रौञ्चयोश्चारु निःस्वनम् ॥ 1.2.9 ॥</div>
                <div class="vyakhya" id="RAM_k01_S001_V009_B001"> तस्येति । तस्य वनस्याभ्याशे समीपे चरन्भगवांस्तद्वनाभ्याश एव चरन्तमनपायिनमाधिव्याधिरहितमत एव चारुनिःस्वनं क्रौञ्चयोर्मिथुनं ददर्श । चरन्तमनपायिनमित्यार्षम् ॥ 1.2.9 ॥</div><br/>
            </div>
            <div class="verse" type="shloka" id="RAM_k01_S002_V010">
                <div class="versetext" uvacha="valmiki"> तस्मात्तु मिथुनादेकंपुमाम्सं पापनिश्चयः ।<br/> जघान वैर निलयो निषादस्तस्य पश्यतः ॥ 1.2.10 ॥</div>
                <div class="vyakhya" id="RAM_k01_S001_V010_B001">तस्मादिति । मिथुनाद्विभक्तमेकं पुमांसं पापनिश्चयस्तद्धननरूपपापनिश्चयः । अत एव वैरनिलयो निजानपकारिष्वपि प्राणिष्वकारणवैराश्रयः स इव निषादस्तस्य पश्यतस्तं पश्यन्तमनादृत्य जघान । पश्यत इति षष्ठी चानादरे ॥ 1.2.10 ॥</div><br/>
            </div>
            <div class="verse" type="shloka" id="RAM_k01_S002_V011">
                <div class="versetext" uvacha="valmiki"> तं शोणित परीताङ्गं चेष्टमानं महीतले ॥<br/> भार्या तु निहतं दृष्ट्वा रुराव करुणां गिरम् ॥ 1.2.11 ॥</div>
                <div class="vyakhya" id="RAM_k01_S001_V011_B001">तमिति । चेष्टमानम् लुठन्तम् । निहतं दृष्ट्वा निषादेनेति शेषः । करुणां गिरम् दीनं शब्दम् । रुराव अकरोदित्यर्थः । पाठान्तरे <span class="quote">"खे परिभ्रमा"</span> । ख आकाशे परिभ्रमणं करोति सेत्यर्थः ॥ 1.2.11 ॥</div><br/>
            </div>
            <div class="verse" type="shloka" id="RAM_k01_S002_V012">
                <div class="versetext" uvacha="valmiki"> वियुक्ता पतिना तेन द्विजेन सहचारिणा ।<br/>ताम्रशीर्षेण मत्तेन पत्रिणा सहितेन वै ॥ 1.2.12 ॥</div>
                <div class="vyakhya" id="RAM_k01_S001_V012_B001">वियुक्तेति । सहचारिणा । अहोरात्रमिति शेषः । ताम्रशीर्षेण कुक्कुटादिवत्ताम्रवर्णशीर्षगतचूडायुक्तेन । मत्तेन कामसम्भोगवशादिति शेषः । अत एव पत्रिणा सम्भोगकालत्वाद्विततपक्षवता । सहितेन स्वसङ्गतेन तेनापूर्णरतित्वादत्यन्तं शोकः । इत्थंभूतेन पतिना वियुक्ता रुरावेति पूर्वेणान्वयः॥ 1.2.12॥</div><br/>
            </div>
            <div class="verse" type="shloka" id="RAM_k01_S002_V013">
                <div class="versetext" uvacha="valmiki"> ऋषेर्धर्मात्मनस्तस्य कारुण्यं समपद्यत ॥ 1.2.13 ॥ </div>
                <div class="vyakhya" id="RAM_k01_S001_V013_B001">तथाविधमिति । तथाविधम् कामभोगवशम् । धर्मात्मनो दयादाक्षिण्याहिंसादिधर्मप्रवणचित्तस्य कारुण्यं दया समपद्यत समजायत ॥ 1.2.13 ॥</div><br/>
            </div>
            <div class="verse" type="shloka" id="RAM_k01_S002_V014">
                <div class="versetext" uvacha="valmiki"> ततः करुणवेदित्वादधर्मोऽयमिति द्विजः। <br/>निशाम्य रुदतीं कौश्चीमिदं वचनमब्रवीत् ॥ 1.2.14 ॥</div>
                <div class="vyakhya" id="RAM_k01_S001_V014_B001">तत इति । करुणवेदित्वात्सञ्जातकरुणत्वात् । ह्रस्वश्छान्दसः । विदेः सत्तार्थाल्लाभार्थाद्वा णिनिः । रुदतीं क्रौञ्चीं निशाम्य दृष्ट्वा । अयं काममोहितपक्षिवधरूपोऽधर्म एवेति निश्चित्य क्रौञ्चीविषयकरुणावत्त्वेन, अर्थात्पापकारिणि निषाद आविर्भूतरोषतयेदं वक्ष्यमाणं वचनमब्रवीत् ॥ 1.2.14 ॥</div><br/>
            </div>
            <div class="verse" type="shloka" id="RAM_k01_S002_V015">
                <div class="versetext" uvacha="valmiki">मा निषाद प्रतिष्ठां त्वमगमश्शाश्वतीस्समाः । <br/> यत्क्रौञ्चमिथुनादेकमवधीः काममोहितम् ॥ 1.2.15 ॥</div>
                <div class="vyakhya" id="RAM_k01_S001_V015_B001">मा निषादेति । क्रौञ्चहन्तृप्रत्यक्षदृश्यमाननिषादशापरूपोऽर्थस्तु स्पष्ट एव । किञ्च मा लक्ष्मीर्निषीदत्यस्मिंस्तत्सम्बोधनं मानिषाद यद्यस्माद्धेतोः क्रौञ्चमिथुनान्मन्दोदरीरावणरूपादेकं काममोहितं रावणमवधीर्हतवानसि तस्मात्त्वं शाश्वतीः समा अनेकान्संवत्सरानद्वितीयां प्रतिष्ठामखण्डैश्वर्यानन्दावाप्तिमगमः प्राप्नुहि । तेन <span class="quote">"अर्थतः शब्दतो वाऽपि मनाक्काव्यार्थसूचनम्"</span> इत्युक्तेः श्रीरामकृतरावणवधरूपकाव्यार्थः काव्यादाववश्यकर्तव्याशीर्वादश्च सूचित इति तीर्थः ॥ कतककृत्तु प्रत्यक्षसंहन्तृनिषादशापरूपोऽर्थस्तु स्पष्ट एव । किञ्च नितरां सदेवर्षिगणं त्रैलोक्यं सादयति पीडयतीति निषादस्तस्य सम्बुद्धिर्हे निषाद रावण यद्यस्मात्क्रौञ्चमिथुनात् अल्पीभावार्थक्रुञ्चेः पचाद्यच् क्रुञ्चम् ततः स्वार्थिकोऽण् क्रौञ्चम् । राज्यक्षयवनवासादिदुःखेनात्यल्पीभूतं परमकार्श्यं गतं यन्मिथुनं सीतारामरूपं तस्मादेकं सीतारूपं यस्मादवधीर्वधाभ्यधिकपीडां प्रापितवानसि, तस्मात्त्वं प्रतिष्ठां या लङ्कापुरे पुत्रपौत्रभृत्यगणवैशिष्ट्येन ब्रह्मणा प्रतिष्ठा दत्ता तामतः परं मा गम इति काव्यार्थसूचनम् । त्रैलोक्यस्य परममङ्गलरूपं चेदं सत्यसरस्वत्या पुरस्तादाविर्भावितमित्याह । अत्रेदमवधेयम् रावणवधे जातेऽयोध्याराज्यप्राप्त्यनन्तरं नारदं प्रति प्रश्न इति स्वयमेव व्याख्यातत्वादुत्तरकालिकैतच्छ्लोकस्यैव विधिघटितस्योक्तार्थस्य कतकमते कथं सङ्गतिः । कथं वा सर्वज्ञा सत्यसरस्वती भूतमर्थमाशास्यत्वेन निर्दिशेदिति । तीर्थव्याख्यानेऽपीदं काव्यार्थसूचनं कविना कार्यमिति तदुक्तसम्मतिश्लोकार्थाद्गम्यते । तत्र वाल्मीकेस्तथा तात्पर्ये <span class="quote">"किमिदं व्याहृतं मया"</span>  इत्युक्तेरसङ्गतेः । न च किमिदमित्यस्य पद्यं गद्यं वेत्यर्थः । <span class="quote">"तदप्येषः श्लोकोऽभिगीतो मरुतः परिवेष्टारो मरुत्तस्यावसन्गृहे"</span> इत्यादि बहुशः श्रुतिषूपलम्भेनेदृशाक्षरसन्निवेशस्य श्लोकत्वेन मुनेरज्ञानमित्यस्यात्यन्तमनुचितत्वात्। प्राक्तननारदऋषिसंवादस्यापि श्लोकरूपतया तत्रैव सन्देहकरणौचित्याच्च । तत्प्रश्नोत्तरं सर्वं केवलसंस्कृतैरेव । एतछ्श्लोकोत्तरमेव श्लोकैस्तस्यापि निबन्धनमिति कल्पना तु न युक्ता मानाभावात् अन्यथोपपत्तेश्च । अधर्मत्वबुद्धिपूर्वं कथितवचनस्येदृशेऽर्थे तात्पर्यसम्भवस्याप्यभावाच्च । माङो योगाभावेऽगम इत्येतावन्मात्रेण लुङा भूतत्वस्यैव प्रतीत्याशिषो अप्रतीतेश्च । एतच्छ्लोकनिर्गमकाले कवेः काव्यं करिष्यामीति बुद्धेरप्यभावाच्च । ब्रह्मोपदेशानन्तरमेव हि तथा बुद्धिर्वाल्मीकेः ॥ मम तु प्रतिभाति नारदात्स्वगुणश्रवणानन्तरं मुनेः स्ववर्णनेच्छां ज्ञात्वा स्वचरित्रस्य च करुणारसमयत्वेन तत्प्रधानकाव्येऽतिकरुणचित्तस्यैवाधिकारादृषेः करुणचित्तत्वजिज्ञासयेव पूर्वभृगुदत्तशापस्य पुनरुक्तत्वकरणेन दार्ढ्यसम्पादनाय मुनेरीक्षणाय च भगवान् राम एव निषादरूपेण पश्यतो मुनेः पुरतस्तमनादृत्य क्रौञ्चं रक्षोविशेषरूपं जघान । ततस्तदिच्छावशादन्तयामितया तथा प्रेरणाच्च महानधर्मोऽयमनेन कृत इति रुषा <span class="quote">" पापमते निषाद यत्त्वं काममोहितं क्रौञ्चमिथुनान्मिथुनीभूतात्क्रौञ्चयुगाद्विभक्तमेकमवधीस्तत्त्वमपि शाश्वतीः समा आयुःशेषभूतानि बहूनि वर्षाणि प्रतिष्ठां स्वस्त्रीसाहित्येन स्थितिमिह लोके मा गमो मा प्राप्नुहि । किन्त्वत्यल्पकालमेव तथा वास एकमिथुनीभावपर्यन्तमिति यावत् "</span> इति शप्तवान्मुनिः । <span class="quote">"एकमवधीः"</span>  इत्युक्तेर्यथा स त्वया स्त्रीविरहितः कृतः सा च नायकहीना कृता, तथा त्वमपि प्रियया स्वभार्यया हीनो भव । सा च त्वया हीना भवत्विति पर्यवसानम् । अगम इत्यडागमस्तु माङ्योगेऽप्यार्षत्वात् । तस्य रक्षोरूपत्वं त्वेतदुत्तरं ब्रह्मणः सकाशात्सकलरामवृत्तान्तज्ञानवरलाभोत्तरकालकृते <span class="quote">"तस्मात्तु मिथुनादेकम्"</span> इति श्लोके वैरनिलय इति विशेषणेन सूचितम् । रक्षःस्वेव तस्य लोकदृष्ट्या वैरनिलयत्वप्रसिद्धेः । निषादस्यापि प्राणिषु न वैरं किन्त्वाहाराद्यर्थमेव तद्धननमिति प्रसिद्धेश्च । अत एवारण्यकाण्डे मृगयाव्यसनमुपक्रम्य <span class="quote">"विना वैरं च रौद्रः"</span>  इति, <span class="quote">"तृतीयं यदिदं रौद्रं परप्राणाभिहिंसनम् । निर्वैरं क्रियते मोहात्तच्च ते समुपस्थितम् ॥"</span> इति च वक्ष्यति। <span class="quote">"त्रीण्येव व्यसनान्यद्य कामजानि भवन्तु ते"</span>  इति चोपक्रमे उक्तम् । नन्वीदृशोऽर्थस्त्वया केन मानेन निर्णीत इति चेच्छृणु । ऋष्यक्षरस्वारस्यात् । तच्चाग्रे स्फुटम् । तत्र सन्देहश्चेत्स्वान्तर्यामिणं पृच्छ । तदुक्तं पाद्मे शिवशिवासंवादे रामवैभववर्णने चतुर्विंशेऽध्याये <span class="quote">"ततो जानपदः कश्चित्पामरः काष्ठविक्रयी । स्ववधूगर्हणद्वारा रावणस्य गृहोषिताम् ॥ गर्हयामास वैदेहीं दुर्वृत्तो लोकनिन्दकः । तच्छ्रुत्वा देवि चारेभ्यो भीतो लोकापवादतः ॥ आहूय लक्ष्मणं प्राह रामो राजीवलोचनः । शुणु मे वचनं गुह्यं सीतासन्त्यागकारणम् ॥ वाल्मीकिनाऽथ भृगुणा शप्तोऽस्मि किल लक्ष्मण । तस्मादेनां त्यजाम्यद्य जनो नैवात्र कारणम् ॥"</span> इति। तथा स्कान्दे पातालखण्डेऽयोध्यामाहात्म्ये तत्रत्यतीर्थाश्रमवर्णनप्रस्तावे <span class="quote">"शापोक्त्या हृदि सन्तप्तं प्राचेतसमकल्मषम्। प्रोवाच वचनं ब्रह्मां तत्रागत्य सुसत्कृतः ॥ न निषादः स वै रामो मृगयां चर्तुमागतः । तस्य संवर्णनेनैव सुश्लोक्यस्त्वं भविष्यसि ॥ इत्युक्त्वा तु जगामाशु ब्रह्मलोकं सनातनः । ततः संवर्णयामास राघवं ग्रन्थकोटिभिः ॥"</span> कोटिभिः शतकोटिभिः। <span class="quote">"चरितं रघुनाथस्य शतकोटिप्रविस्तरम्"</span> इत्यन्यत्रोक्तेः। तच्च सम्पूर्णं ब्रह्मलोक इत्यैतिह्यम्। इह तु कुशलवोपदिष्टा चतुर्विंशतिसहस्रीत्यलम्। योगवासिष्ठे तु शापान्तराण्यप्युक्तानि। तथाहि <span class="quote">"सनत्कुमारो निष्काम अवसद्ब्रह्मसद्मनि। वैकुण्ठादागतो विष्णुस्त्रैलोक्याधिपतिः प्रभुः॥ ब्रह्मणा पूजितस्तत्र सत्यलोकनिवासिभिः । विना कुमारं तं दृष्ट्वा ह्युवाच प्रभुरीश्वरः ॥ सनत्कुमार स्तब्धोऽसि निष्कामो गर्वचेष्टया । अतस्त्वं भव कामार्तः शरजन्मेति नामतः ॥ तेनापि शापितो विष्णुः सर्वज्ञत्वं तवास्ति यत् । किञ्चित्कालं हि तत्त्यक्त्वा त्वमज्ञानी भविष्यसि ॥"</span> शापितः शप्तः। किञ्चित्कालमवतारान्तरेऽत्यल्पकालम्। तत्त्यक्त्वा तद्रूपं त्यक्त्वा। अज्ञानी स इव । तथा <span class="quote">"भृगुर्भार्यां हतां दृष्ट्वा प्रोवाच क्रोधमूर्छितः। विष्णो तवापि भार्याया वियोगो हि भविष्यति॥"</span> तथा <span class="quote">"वृन्दया शापितो विष्णुश्छलनं यत्त्वया कृतम् । अतस्त्वं स्त्रीवियोगं हि वचनान्मम यास्यसि ॥"</span> शीपितः शप्तः। छलनम् पतिवेषेण सम्भोगरूपम्। तथा <span class="quote">"भार्या हि देवदत्तस्य पयोष्णीतीरसंस्थिता। नृसिंहवेषधृग्विष्णुं दृष्ट्वा पञ्चत्वमागता ॥ तेन शप्तो हि नृहरिर्दुःखार्तः स्त्रीवियोगतः । तवापि भार्यया सार्धं वियोगो हि भविष्यति ॥"</span> इति। दुःखार्तः तृतीयार्थे आर्षी प्रथमा। दुःखार्तेनेत्यर्थः। ताराशापोऽपि किष्किन्धाकाण्डे तत्रैव वक्ष्यत इत्यलं विस्तरेण। <span class="quote">"प्राचेतसेन मुनिना रामो राजीवलोचनः। तमसोपवने शप्तो वेषधृग्जानकीपतिः ॥ श्रीरामः प्राकृतां लीलां स्वीयां वर्णयितुं तदा । मन्दोदर्याः पतिः क्रूरः क्रौञ्चवद्विनिपातितः ॥ अण्डजं निहतं दृष्ट्वा मुनिः शापमथाददौ । चिरं प्रतिष्ठा मा भूत्ते निषाद भुवि हिंसक ॥ शापं श्रुत्वैव सर्वात्मा तत्रैवान्तरधीयत । शोकाक्रान्तस्तु वाल्मीकिर्ब्रह्मणाऽऽशु सुबोधितः ॥"</span> इति। <span class="quote">"त्यक्त्वा जीर्णदुकूलवद्वसुमतीं बद्धोऽम्बुधिर्बिन्दुवद्बाणाग्रेण जरत्कपोतक इव व्यापादितो रावणः। लङ्का कापि विभीषणाय सहसा मुद्रेव हस्तेऽर्पिता श्रुत्वैवं रघुनायकस्य चरितं को वा नरो नाञ्चति"</span> ॥ 1.2.15 ॥</div><br/>
            </div>
            <div class="verse" type="shloka" id="RAM_k01_S002_V016">
                <div class="versetext" uvacha="valmiki">स्यैवं ब्रुवतश्चिन्ता बभूव हृदि वीक्षतः । <br/>शोकार्तेनास्य शकुनेः किमिदं व्याहृतं मया ॥ 1.2.16 ॥</div>
                <div class="vyakhya" id="RAM_k01_S001_V016_B001">तस्येति । मया मुनिना शान्तेन तपस्विना शकुनिशोकपीडितेनेदमीदृशं क्रूरं तपोनाशकरं किं व्याहृतमिति वीक्षतोऽन्तर्यामिप्रेरणया निषादे सर्वतो महत्त्वसम्भावनया दृश्यमानक्रौञ्चे तद्वैपरीत्यसम्भावनयातिनिन्द्यमयशस्करं महापातकेभ्योऽप्यधिकं पापं वृत्तमिति चिन्ता बभूव । यद्यप्येतत्सर्वं वाल्मीकिकृतमेव तथापि कुशलवगेयतयाऽस्य काव्यस्य करणात्तदुक्तितयैवमुक्तिः । अन्यथा स्वचिन्तायाः स्वापरोक्षत्वाद्बभूवेति लिडसङ्गतिः स्यात् । यद्वा सर्गचतुष्टयमाद्यमुपोद्घातरूपं कस्यचिच्छिष्यस्य । वाल्मीकीयोपोद्घातत्वाच्च वाल्मीकीयोक्तिः । पारोक्ष्यमारोप्य स्वयमपि तथोक्तिरुपोद्घातत्वद्योतनायेत्यन्ये ॥ 1.2.16 ॥</div><br/>
            </div>
            <div class="verse" type="shloka" id="RAM_k01_S002_V017">
                <div class="versetext" uvacha="valmiki">चिन्तयन् स महाप्राज्ञश्चकार मतिमान् मतिम् । <br/> शिष्यं चैवाब्रवीद्वाक्यमिदं स मुनिपुङ्गवः ॥ 1.2.17 ॥</div>
                <div class="vyakhya" id="RAM_k01_S001_V017_B001">चिन्तयन्निति । महदयशस्करमिदं कर्म वृत्तमिति चिन्तयन्सत्यसङ्कल्पतयेत्थं मतिं सङ्कल्पं चकार । तदभिलापकं वाक्यं शिष्यमब्रवीदिति सम्बन्धः ॥ 1.2.17 ॥</div><br/>
            </div>
            <div class="verse" type="shloka" id="RAM_k01_S002_V018">
                <div class="versetext" uvacha="valmiki"> पादबद्धोऽक्षरसमस्तन्त्रीलयसमन्वितः । <br/> शोकार्तस्य प्रवृत्तो मे श्लोको भवतु नान्यथा ॥ 1.2.18 ॥</div>
                <div class="vyakhya" id="RAM_k01_S001_V018_B001">पादेति । अष्टाक्षरानुष्टुप्पादैर्बद्धः । अक्षरसमश्छन्दःशास्त्रोक्तगुरुलध्वक्षरवैषम्यरहितः । तथा तन्त्री वीणा, लयस्तालमृदङ्गवेणुहस्ताभिनयानां समकालं विरामः, ताभ्यां युक्तः । तन्त्र्यामारोप्य वाद्यैः सह गातुं योग्य इति यावत् अतः शोकार्तस्य शापरूपतयानौचित्येन प्रवृत्तोऽपि मे मम श्लोको यशोरूपो भवतु अन्यथाऽयशोरूपो मा भूदित्यर्थः । अत्र <span class="quote">"भवतु"</span> इति पाठ एव बहुपुस्तकसम्मतस्तीर्थसम्मतश्च । <span class="quote">"श्लोको यशसि पद्ये च</span>" इति निघण्टुः ॥ 1.2.18 ॥</div><br/>
            </div>
            <div class="verse" type="shloka" id="RAM_k01_S002_V019">
                <div class="versetext" uvacha="valmiki"> शिष्यस्तु तस्य ब्रुवतो मुनेर्वाक्यमनुत्तमम् ।<br/> प्रतिजग्राह संहृष्टस्तस्य तुष्टोऽभवद्गुरुः ॥1.2.19 ॥</div>
                <div class="vyakhya" id="RAM_k01_S001_V019_B001">शिष्य इति । एवं ब्रुवतस्तस्यर्षेर्वाक्यं यशो भवत्वित्येवंरूपं हृष्टः सन् तथैवेदं यशोरूपमेवेदमित्यनुमोदनेन प्रतिजग्राहाङ्गीचकार । अयशोरूपेऽपि यशस्त्वानुमोदनेन गुरुस्तस्य तुष्टोऽभवदित्यर्थः ॥ 1.2.19 ॥</div><br/>
            </div>
            <div class="verse" type="shloka" id="RAM_k01_S002_V020">
                <div class="versetext" uvacha="valmiki"> सोऽभिषेकं ततः कृत्वा तीर्थे तस्मिन्यथाविधि । <br/> तमेव चिन्तयन्नर्थमुपावर्तत वै मुनिः ॥ 1.2.20 ॥</div>
                <div class="vyakhya" id="RAM_k01_S001_V020_B001">स इति । अभिषेकमिति मध्याह्नकर्तव्यानुष्ठानोपलक्षणम् । तमेवार्थमवशतः शापार्थश्लोकोत्पत्तिरूपम् । उपावर्तत न्यवर्तत ॥ 1.2.20 ॥</div><br/>
            </div>
            <div class="verse" type="shloka" id="RAM_k01_S002_V021">
                <div class="versetext" uvacha="valmiki"> भरद्वाजस्ततः शिष्यो विनीतः श्रुतवान्गुरोः ।<br/>कलशं पूर्णमादाय पृष्ठतोऽनुजगाम ह ॥ 1.2.21 ॥</div>
                <div class="vyakhya" id="RAM_k01_S001_V021_B001">श्रुतवान्बहुश्रुतः पृष्ठतः पृष्ठभागेन प्रसारितकरः परिपूर्णं कलशमादायानु पश्चाज्जगामेत्यन्वयः ॥ 1.2.21॥</div><br/>
            </div>
            <div class="verse" type="shloka" id="RAM_k01_S002_V022">
                <div class="versetext" uvacha="valmiki">स प्रविश्याश्रमपदं शिष्येण सह धर्मवित् ।<br/> उपविष्टः कथाश्चान्याश्चकार ध्यानमास्थितः ॥ 1.2.22 ॥</div>
                <div class="vyakhya" id="RAM_k01_S001_V022_B001">स इति । मुखतोऽन्याः कथाश्चकार, मनसा तु शापार्थकश्लोकविषयं ध्यानमास्थितः । यत्तु ध्यानमम्बाया गायत्र्याश्चतुर्मुखरुद्रप्राधान्येन ध्यानमास्थित इत्यर्थ इति, तन्न । तदा स्थितोऽन्याः कथाश्चकारेत्यस्यासङ्गतेरित्यलं ध्यानपदार्थानभिज्ञदूषणाभिनिवेशेन ॥ 1.2.22 ॥</div><br/>
            </div>
            <div class="verse" type="shloka" id="RAM_k01_S002_V023">
                <div class="versetext" uvacha="valmiki">आजगाम ततो ब्रह्मा लोक कर्ता स्वयंप्रभुः ।<br/> चतुर्मुखो महातेजा द्रष्टुं तं मुनिपुङ्गवम् ॥ 1.2.23 ॥</div>
                <div class="vyakhya" id="RAM_k01_S001_V023_B001">अथ तच्चिन्तां निवर्तयितुं ब्रह्मागमनमाह आजगामेति । स्वयं प्रभुरनन्यमुखनिरीक्षकतया सर्वलोकसृष्ट्युपयोगिज्ञानैश्वर्यादिशक्तिमान् अत एव भूरादिलोकनिर्माता । तम् शापवाक्योच्चारणवशादतिचिन्ताक्रान्तम् ॥ 1.2.23 ॥</div><br/>
            </div>
            <div class="verse" type="shloka" id="RAM_k01_S002_V024">
                <div class="versetext" uvacha="valmiki"> वाल्मीकिरथ तं दृष्ट्वा सहसोत्थाय वाग्यतः । <br/> प्राञ्जलिः प्रयतो भूत्वा तस्थौ परमविस्मितः ॥ 1.2.24</div>
                <div class="vyakhya" id="RAM_k01_S001_V024_B001">वाग्यतोऽतिसम्भ्रमवशाद्यतवाक् । प्रयतोऽतिनम्रः ॥ 1.2.24</div><br/>
            </div>
            <div class="verse" type="shloka" id="RAM_k01_S002_V025">
                <div class="versetext" uvacha="valmiki">पूजयामास तं देवं पाद्यार्घ्यासनवन्दनैः ।<br/> प्रणंय विधिवच्चैनं पृष्ट्वा चैव निरामयम् ॥ 1.2.25 ॥</div>
                <div class="vyakhya" id="RAM_k01_S001_V00_B025">पूजयामासेति । वन्दनम् स्तुतिः । प्रणम्येति पृथगुक्तेः । एनमित्याद्युत्तरान्वयि ॥ 1.2.25</div><br/>
            </div>
            <div class="verse" type="shloka" id="RAM_k01_S002_V026">
                <div class="versetext" uvacha="valmiki">अथोपविश्य भगवानासने परमार्चिते ।<br/> वाल्मीकये महर्षये सन्दिदेशासनं ततः ॥ 1.2.26 ॥</div>
                <div class="vyakhya" id="RAM_k01_S001_V026_B001">एनम् मुनिम् । ब्रह्मा । अनामयमामयः पीडा तद्रहितम् । व्ययहीनमितियावत् । तप इति शेषः । तत्पृष्ट्वाऽनन्तरं स्वयमासन उपविश्य ऋषय आसनं दिदेश । आसन उपवेष्टुमनुमेन इत्यर्थः । <span class="quote">"वाल्मीकये च ऋषये"</span> इति पाठः । एतेन <span class="quote">"ब्राह्मणं कुशलं पृच्छेत्क्षत्रबन्धुमनामयम्"</span> इत्युक्तेर्बाह्मणं प्रत्ययं प्रश्नः स्मार्ताचारविरुद्धः । तं देवमित्यनेनैव सिद्धे एनमित्यस्य वैयर्थ्यापत्तिश्चेत्यपास्तम् ॥1.2.26॥</div><br/>
            </div>
            <div class="verse" type="shloka" id="RAM_k01_S002_V027">
                <div class="versetext" uvacha="valmiki">ब्रह्मणा समनुज्ञातस्सोऽप्युपाविशदासने ।<br/> उपविष्टे तदा तस्मिन् साक्षाल्लोकपितामहे ॥ 1.2.27 ॥</div>
                <div class="vyakhya" id="RAM_k01_S001_V027_B001">लोकपितामह उपविष्टे सति तदनुज्ञया स्वयमुपाविशदिति सम्बन्धः ॥ 1.2.27 ॥</div><br/>
            </div>
            <div class="verse" type="shloka" id="RAM_k01_S002_V028">
                <div class="versetext" uvacha="valmiki">तद्गतेनैव मनसा वाल्मीकिर्ध्यानमास्थितः ।<br/> पापात्मना कृतं कष्टं वैरग्रहणबुद्धिना ॥ 1.2.28 ॥</div>
                <div class="vyakhya" id="RAM_k01_S001_V028_B001">तद्गतेन क्रौञ्चगतेन । वैरं गृह्णाति सा चासौ बुद्धिस्तद्वता । कर्तरि ल्युट् बाहुलकात् । निषादेनेति शेषः । कष्टं कृतम् क्रौञ्चवधरूपं तपोनाशसम्पादकशापनिःसारणेन कष्टं कृतम् । मयेति शेषः ॥ 1.2.28॥</div><br/>
            </div>
            <div class="verse" type="shloka" id="RAM_k01_S002_V029">
                <div class="versetext" uvacha="valmiki">यस्तादृशं चारुरवं क्रौञ्चं हन्यादकारणात् ।<br/> शोचन्नेव पुनः क्रौञ्चीमुपश्लोकमिमं जगौ ॥ 1.2.29 ॥</div>
                <div class="vyakhya" id="RAM_k01_S001_V029_B001">कष्टमेवाहयदिति । हन्याद्धतवानित्यर्थे छान्दसम् । अकारणाद्दृश्यमानकारणं विना । उप समीपे । ब्रह्मणः समीपे ॥ 1.2.29 ॥</div><br/>
            </div>
            <div class="verse" type="shloka" id="RAM_k01_S002_V030">
                <div class="versetext" uvacha="brahma">पुनरन्तर्गतमना भूत्वा शोकपरायणः ।<br/> तमुवाच ततो ब्रह्मा प्रहसन् मुनि पुङ्गवम् ॥1.2.30 ॥</div>
                <div class="vyakhya" id="RAM_k01_S001_V030_B001">शोकपरायणः क्रौञ्चवधकृतक्रौञ्चीदुःखदर्शनजेन स्वस्य मुखतस्तपोहानिकरशापार्थकश्लोकस्यावशतो निःसरणजेन च शोकेन व्याप्तः । अत एवान्तर्गतमना अन्तर्गते श्लोकार्थ एव दत्तचित्तः श्लोकं जगाविति सम्बन्धः । तं तथा शोकग्रस्तम् । प्रहसन्मदिच्छयावतीर्णां सरस्वतीं न जानातीति हासं कुर्वन् ॥ 1.2.30 ॥</div><br/>
            </div>
            <div class="verse" type="shloka" id="RAM_k01_S002_V031">
                <div class="versetext" uvacha="brahma"> श्लोक एवास्त्वयं बद्धो नात्र कार्या विचारणा ।<br/> मच्छन्दादेव ते ब्रह्मन् प्रवृत्तेयंसरस्वती ॥ 1.2.31 ॥</div>
                <div class="vyakhya" id="RAM_k01_S001_V031_B001">तद्वचनमेवाह श्लोक एवास्त्वयमिति । अयं त्वया बद्धः श्लोको यशोरूप एवास्तु । श्लोकशब्दस्य पद्यपरतया योजने <span class="quote">"अस्तु"</span> इति पाठस्यासङ्गत्यापत्तेः । अस्तीत्युक्तेरेवे ब्रह्मण औचित्यात् । मम त्वयशोरूपस्य यशोरूपताशीर्दानमिति नासङ्गतिः । <span class="quote">"श्लोक एव त्वया"</span> इति पाठेऽपि यशोरूप एवायं त्वया बद्धः । अत्र तव विचारः सन्देहो मास्तु । मद्वचनात्त्वत्सङ्कल्पाच्चास्य तथा भावप्राप्तेरित्याशयः । ननु भवतु त्वदाशिषा तथात्वमस्याः, परन्तु शान्तस्वभावस्यर्षेर्ममेदृशी वागत्यन्तमनुचितेत्यपि मा विषादं कुर्वित्याह मच्छन्दादिति । मत्सङ्कल्पादित्यर्थः । विष्णोरवतारभूतस्य रामस्य सङ्कल्पोऽपि स्वसङ्कल्पत्वेनोक्तः । <span class="quote">"एका मूर्तिस्त्रयो देवा रुद्रविष्णुपितामहाः"</span> इति हरिवंशोक्तेः । नन्वीदृशसङ्कल्पो ब्रह्मणोऽपि किमर्थमिति चेच्छृणु । येषां परस्य दारवियोगादिजनकं कर्म स्वस्य दारवियोगादिकं जनयितुं नालम्, तेषामपि ब्रह्मशापस्तज्जननेऽलमिति लोके ब्राह्मणमाहात्म्यं सूचयितुम् । एवं राज्यादिसत्त्वेऽपि कामजय एवोत्तमः, न तु तद्भोगचापलम्, इति च स्वव्यवहारेण शिक्षयितुम्, तत्प्रायाश्चित्तविधया स्वकीर्तिवर्णनेन मुनेर्यशोवृद्ध्यर्थं भगवद्विषयमहापापप्रायश्चित्तत्वात्कैमुतिकन्यायेनेतरजनानां सर्वपापप्रायश्चित्तं रामायणश्रवणादीत्यर्थतत्त्वं बोधयितुं चेति गृहाण एतदृष्यक्षरस्वारस्यबलेन मया योजितम् अतो निरीर्ष्यं सहृदया विचारयन्तु ॥ 1.2.31 ॥</div><br/>
            </div>
            <div class="verse" type="shloka" id="RAM_k01_S002_V032">
                <div class="versetext" uvacha="brahma"> रामस्य चरितं कृत्स्नं कुरु त्वमृषि सत्तम ॥<br/>धर्मात्मनो गुणवतो लोके रामस्य धीमतः ॥ 1.2.32 ॥</div>
                <div class="vyakhya" id="RAM_k01_S001_V032_B001">एवं परवशप्रवृत्तस्यापि शापस्य भगवद्विषयतयेतरसकलमन्वाद्युक्तप्रायश्चित्तानिवर्त्यस्य यं प्रत्यसौ शापस्तच्चरितवर्णनरूपं प्रायश्चित्तमुपदिशति रामस्य चरितमिति । लोके रामस्य । रमते इति रामः । बाहुलकात्कर्तरि घञ् । तेन लोकाधिष्ठातुर्लोकान्तर्यामिणश्चेत्यर्थः । कुरु वर्णयस्व । धर्मात्मन इत्यनेन रावणादिवधवत्क्रौञ्चवधोऽपि धर्मफलक एव लोकव्यवहारेण लोकहितत्वात्त्वद्रक्षकत्वाच्चेति सूचितम् ॥ 1.2.32 ॥</div><br/>
            </div>
            <div class="verse" type="shloka" id="RAM_k01_S002_V033">
                <div class="versetext" uvacha="brahma"> वृत्तंकथय धीरस्य यथा ते नारदाछ्रुतम् ।<br/> रहस्यं च प्रकाशं च यद्वृत्तं तस्य धीमतः ॥1.2.33 ॥</div>
                <div class="vyakhya" id="RAM_k01_S001_V033_B001">वृत्तमिति । अस्य नारदोक्तविशेषपरत्वादपौनरुक्त्यम् । धियमीरयतीति धीरः तेन बुद्धिप्रेरकस्येत्यर्थः तेन गायत्र्यर्थभूतस्येत्युक्तम् ॥ 1.2.33 ॥</div><br/>
            </div>
            <div class="verse" type="shloka" id="RAM_k01_S002_V034">
                <div class="versetext" uvacha="brahma">रामस्य सह सौमित्रे राक्षसानां च सर्वशः ।<br/>वैदेह्याश्चैव यद्वृत्तं प्रकाशं यदि वा रहः ॥ 1.2.34 ॥</div>
                <div class="vyakhya" id="RAM_k01_S001_V034_B001">रामलक्ष्मणयो राक्षसानां सीतायाश्च यत्प्रकाशं तदीयानां प्रकाशं तवाविदितम् । यदि वा यदपि तदीयानामपि रहोऽविदितम्, तव तु सुतरामविदितम्, तदपि सर्वं ते विदितं भविष्यति । अनेन तत्करणयोग्यतादानम् । यच्च <span class="quote">"मा निषाद"</span> इतिवदपर्यालोच्यापि वाक्त्वत्तो निःसरिष्यति साऽपि नान्यथा भविष्यति, तेनास्या अपि सत्यत्वं भावीति ध्वनितम् ॥ 1.2.34 ॥</div><br/>
            </div>
            <div class="verse" type="shloka" id="RAM_k01_S002_V035">
                <div class="versetext" uvacha="brahma">तच्चाप्यविदितं सर्वं विदितं ते भविष्यति ।<br/> न ते वागनृता काव्ये काचिदत्र भविष्यति ॥ 1.2.35॥</div>
                <div class="vyakhya" id="RAM_k01_S001_V035_B001">रामलक्ष्मणयो राक्षसानां सीतायाश्च यत्प्रकाशं तदीयानां प्रकाशं तवाविदितम् । यदि वा यदपि तदीयानामपि रहोऽविदितम्, तव तु सुतरामविदितम्, तदपि सर्वं ते विदितं भविष्यति । अनेन तत्करणयोग्यतादानम् । यच्च <span class="quote">"मा निषाद"</span> इतिवदपर्यालोच्यापि वाक्त्वत्तो निःसरिष्यति साऽपि नान्यथा भविष्यति, तेनास्या अपि सत्यत्वं भावीति ध्वनितम् ॥ 1.2.35 ॥</div><br/>
            </div>
            <div class="verse" type="shloka" id="RAM_k01_S002_V036">
                <div class="versetext" uvacha="brahma"> कुरु रामकथां पुण्यां श्लोकबद्धां मनोरमाम् ।<br/>यावत्स्थास्यन्ति गिरयः सरितश्च महीतले ॥ 1.2.36 ॥</div>
                <div class="vyakhya" id="RAM_k01_S001_V036_B001">एवं सामर्थ्यं दत्त्वोपसंहरति कुर्विति । यावदित्याद्युत्तरान्वयि ॥ 1.2.36 ॥</div><br/>
            </div>
            <div class="verse" type="shloka" id="RAM_k01_S002_V037">
                <div class="versetext" uvacha="brahma"> तावद्रामायण कथा लोकेषु प्रचरिष्यति ।<br/> यावद्रामस्य च कथा त्वत्कृता प्रचरिष्यति ॥ 1.2.37 ॥</div>
                <div class="vyakhya" id="RAM_k01_S001_V037_B001">एवं सामर्थ्यं दत्त्वोपसंहरति कुर्विति । यावदित्याद्युत्तरान्वयि ॥ 1.2.37 ॥</div><br/>
            </div>
            <div class="verse" type="shloka" id="RAM_k01_S002_V038">
                <div class="versetext" uvacha="brahma">तावदूर्ध्वमधश्च त्वं मल्लोकेषु निवत्स्यसि ।<br/> इत्युक्त्वा भगवान् ब्रह्मा तत्रैवान्तरधीयत ।<br/>ततः सशिष्यो वाल्मीकिर्मुनिर्विस्मयमाययौ ॥ 1.2.38॥</div>
                <div class="vyakhya" id="RAM_k01_S001_V038_B001">तावदिति । यावत्त्वत्कृतकथाप्रचारस्तावदधश्च त्वं दयापूर्वमप्यतिमहति क्रोधकरणादधोगमनयोग्योऽपि त्वमूर्ध्वं सर्वोर्ध्वं वर्तमानेषु मल्लोकेषु निवासं प्राप्स्यसि । ततो मया सह मोक्ष्यस इत्यर्थः । लोकेष्विति तदवयवाभिप्रायं बहुवचनम् । ऊर्ध्वमधश्च विद्यमानेषु मल्लोकेषु मन्निर्मितलोकेषु निवत्स्यसि सर्वत्राप्रतिहतगतिः सञ्चरिष्यसि ततःपरं मुक्तिं प्राप्स्यसीति तीर्थः । तत्र मल्लोकेष्वित्यस्य चारितार्थ्यं चिन्त्यम् । इतीति । तत्रैवान्तर्धानेनास्याप्यन्तर्यामिरूपतोक्ता । तत इति । विस्मयमाश्चर्यम् ॥1.2.38॥</div><br/>
            </div>
            <div class="verse" type="shloka" id="RAM_k01_S002_V039">
                <div class="versetext" uvacha="valmiki"> तस्य शिष्यास्ततः सर्वे जगुःश्लोकम् इमंपुनः ।<br/> मुहुर्मुहुः प्रीयमाणाः प्राहुश्च भृशविस्मिताः ॥ 1.2.39 ॥</div>
                <div class="vyakhya" id="RAM_k01_S001_V039_B001">तस्येति । प्रीयमाणा आश्चर्यमिदमस्मद्गुरोः पद्यं यद्ब्रह्मणाप्यनुमोदितम् । प्राहुश्च वक्ष्यमाणमित्यर्थः ॥ 1.2.39 ॥</div><br/>
            </div>
            <div class="verse" type="shloka" id="RAM_k01_S002_V040">
                <div class="versetext" uvacha="valmiki">समाक्षरैश्चतुर्भिर्यः पादैर्गीतो महर्षिणा ।<br/> सोऽनुव्याहरणाद्भूयः शोकः श्लोकत्वमागतः ॥1.2.40 ॥</div>
                <div class="vyakhya" id="RAM_k01_S001_V040_B001">तदेवाह समेति । साम्यम् गुरुलघ्वक्षरराहित्यम् । यो ऋषिणा गीतः सः । अन्वतिशयितशोकोत्पत्त्यनन्तरं व्याहरणाद्भूयः शोको विपुलः शोक एव श्लोकत्वं प्राप्त इति वयं मन्यामह इति प्राहुरिति सम्बन्धः । उत्प्रेक्षा चेयम् । तेनास्य श्लोकस्य करुणरसमयत्वं ध्वनितम् । अत्र नष्टक्रौञ्चालम्बनकः क्रौञ्चीविरावानुदीपितो निषादविषयक्रौधव्यभिचारिको <span class="quote">"मा निषाद"</span> इत्यादिवाक्यानुभावकः करुणो रस इति बोध्यम् । यत्तु पूर्वश्लोके प्राहुरित्यस्य पठन्तीत्यर्थकरणम्, पुनः पुनः पाठेनानन्दवन्तोऽभूवन्निति फलितार्थकथनम्, अत्र च श्लोके भूयोऽनुव्याहरणान्मुहुर्मुहुः शिष्यैः पुनः पाठाल्लोके शोकः श्लोकत्वेन प्रतिबद्धोऽभवच्छ्लोकत्वं प्राप्त इति तीर्थादिव्याख्यानं तदतिनिःसारमिति स्पष्टमेव ॥ 1.2.40 ॥</div><br/>
            </div>
            <div class="verse" type="shloka" id="RAM_k01_S002_V041">
                <div class="versetext" uvacha="valmiki"> तस्य बुद्धिरियंजाता महर्षेर्भावितात्मनः ।<br/> कृत्स्नं रामायणं काव्यमीदृशैः करवाण्यहम् ॥1.2.41 ॥</div>
                <div class="vyakhya" id="RAM_k01_S001_V041_B001">तस्येति । ईदृशैः <span class="quote">"मा निषाद"</span>इतिवत्करुणारसप्रधानैरित्यर्थः । अनेनान्ये रसा अत्र गुणीभूता इति ध्वनितम् ॥ 1.2.41 ॥</div><br/>
            </div>
            <div class="verse" type="shloka" id="RAM_k01_S002_V042">
                <div class="versetext" uvacha="valmiki">उदारवृत्तार्थपदैर्मनोरमैस्तदास्य रामस्य चकार कीर्तिमान् ।<br/> समाक्षरैः लोकशतैर्यशस्विनो यशस्करं काव्यमुदार दर्शनः ॥ 1.2.42 ॥</div>
                <div class="vyakhya" id="RAM_k01_S001_V042_B001">उदारेति । उदारस्य यद्वृत्तम् चरितम् उदारं वा यच्चरितं तद्रूपार्थबोधकैः पदैः मनोरमैः श्रुतिकटुत्वादिदोषरहितैः । अस्य यशस्विनो रामस्य दाशरथे रामस्य नारदोपदिष्टस्य । श्लोकशतैरिति शतशब्दोऽनन्तवाची ॥ 1.2.42 ॥</div><br/>
            </div>
            <div class="verse" type="shloka" id="RAM_k01_S002_V043">
                <div class="versetext" uvacha="valmiki"> तदुपगतसमाससन्धियोगं सममधुरोपनतार्थवाक्यबद्धम् ।<br/> रघुवरचरितं मुनिप्रणीतं दशशिरसश्च वधं निशामयध्वम् ॥ 1.2.43 ॥</div>
                <div class="vyakhya" id="RAM_k01_S001_V043_B001">एवं काव्यनिर्माणमुक्त्वा तत्र श्रोतृ़नभिमुखीकरोति तदिति । समासस्तत्पुरुषादिः, सन्धिरेकादेशादिजः, योगः प्रकृतिप्रत्ययोः, एते उपगता यथाव्याकरणालङ्कारशास्त्रमर्यादं यस्मिन्काव्ये तादृशं काव्यं रघुवरचरितं तद्वर्णनरूपम् । समः पतत्प्रकर्षदिदोषरहितः, मधुरः करुणारसयुक्तत्वेन माधुर्यगुणप्रधानः, उपनतः प्रसन्नतयोपलभ्यमानो योऽर्थस्तद्बोधकवाक्यैर्निबद्धम् उपनतत्वेन प्रसादगुणवत्ता दर्शिता । समुदायेन वैदर्भीरीतिमत्त्वं ध्वनितम् । रघेर्गत्यर्थान्निष्पन्नरघुवरशब्देन तस्य सर्वान्तर्यामित्वं ध्वनितम् । ईदृशस्यापि मिथ्यार्थकत्वेऽनुपादेयत्वं स्यादत आह मुनिप्रणीतं ब्रह्मानुग्रहप्राप्तसत्यवागृषिप्रणीतम् । पुरुषार्थस्वर्गमोक्षादिसाधनत्वं तु रघुवरचरितमित्यनेनोक्तप्रायमेव । दशशिरसश्च वधमित्यनेन वधान्तमिदं श्रोतव्यमिति सूचितम्, तेनैव सूचितफललाभात् । उत्तरकाण्डं त्वस्य खिलम्, भारतस्य हरिवंशवत् । अत एवाग्रिमसर्गे वनसञ्चरणपर्यन्तवृत्तान्वेषणमेव समाधिना ऋषिर्वक्ष्यतीति प्राञ्चः । परे तु दशशिरसो वधं चेत्यन्वयः । तेन सीतात्यागादिरूपोत्तरकाण्डीयवृत्तान्तसङ्ग्रह इत्याहुः ॥ 1.2.43 ॥</div><br/>
            </div>
            <div class="authorline"> इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे द्वितीयः सर्गः ॥ 2 ॥</div><br/>
        </strong>
        </div>
</body>
</html>