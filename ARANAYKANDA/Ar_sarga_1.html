<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_1 </title>
</head>
<body>
    <div class="page">
        <strong>
            <div class="section" id="RAM_k03_S001" type="sarga" data-name=" sarga" data-title="आरण्यकाण्डे प्रथमः सर्गः"></div><br/>
            <h1>आरण्यकाण्डे प्रथमः सर्गः</h1>
            <div class="verse" type="shloka" id="RAM_k03_S001_V001">
                <div class="versetext" uvacha="Valmiki">प्रविश्य तु महारण्यं दण्डकारण्यमात्मवान्।<br/> रामो ददर्श दुर्धर्षस्तापसाश्रममण्डलम्॥ 3.01.1॥</div>
                <div class="vyakhya" id="RAM_k03_S001_V001_B001">अथ ऋषिदर्शितवर्त्मना रामस्य दण्डकारण्यप्रवेशमाह प्रविश्येति । ऋषिदर्शितवर्त्मनेति शेषः, दण्डकारण्यं तत्सञ्ज्ञकं महारण्यं दण्डकस्य राज्ञो देशः शुकशापवशादरण्यमभूत् । ततः प्रभृति दण्डकारण्यसञ्ज्ञा तस्य । प्रायेण महाराष्ट्रदेशोऽयम् । आत्मवान्स्वायत्तचित्तः, दुर्धर्षो द्विषद्भिरप्रधृष्यः । <span class="quote">दुर्धर्षम्</span> इति पाठे रक्षोयुतत्वादशक्यप्रवेशमित्यर्थः, मण्डलं समूहः ॥ 3.1.1 ॥</div><br/>
            </div>
            <div class="verse" type="shloka" id="RAM_k03_S001_V002">
                <div class="versetext" uvacha="Valmiki">कुशचीरपरिक्षिप्तं ब्राह्म्या लक्ष्म्या समावृतम्।<br/> यथा प्रदीप्तं दुर्दर्शं गगने सूर्यमण्डलम्॥ 3.01.2॥</div>
                <div class="vyakhya" id="RAM_k03_S001_V002_B001">आश्रममण्डलं वर्णयति कुशेति । परिक्षिप्तं व्याप्तम् । ब्राह्मी लक्ष्मीर्ब्रह्मविद्याभ्यासजनितस्तेजोविशेषः तत्समावृतत्वादेव गगने प्रदीप्तं दुर्दर्शं रक्षआदिभिर्द्रष्टुमशक्यं सूर्यमण्डलं यथा तथा भुवि स्थितम् ॥ 3.1.2 ॥</div><br/>
            </div>
            <div class="verse" type="shloka" id="RAM_k03_S001_V003">
                <div class="versetext" uvacha="Valmiki">शरण्यं सर्वभूतानां सुसम्मृष्टाजिरं सदा।<br/> मृगैर्बहुभिराकीर्णं पक्षिसंघैः समावृतम्॥ 3.01.3॥</div>
                <div class="vyakhya" id="RAM_k03_S001_V003_B001">शरण्यं वासायार्हं सर्वत्राणार्हं च । सुसंमृष्टाजिरमलङ्कृतप्राङ्गणम् ॥ 3.1.3॥</div><br/>
            </div>
            <div class="verse" type="shloka" id="RAM_k03_S001_V004">
                <div class="versetext" uvacha="Valmiki">पूजितं चोपनृत्तं च नित्यमप्सरसां गणैः।<br/> विशालैरग्निशरणैः स्रुग्भाण्डैरजिनैः कुशैः॥ 3.01.4॥</div>
                <div class="vyakhya" id="RAM_k03_S001_V004_B001">अप्सरसां गणैरुपनृत्तमुप समीपे कृतनर्तनम् अतिमनोरमदेशत्वात् । अत एव तैः पूजितं च । अग्निशरणैरग्निहोत्रगृहैः स्रुगादिभिर्यज्ञोपकरणैश्च शोभितम् ॥ 3.1.4॥</div><br/>
            </div>
            <div class="verse" type="shloka" id="RAM_k03_S001_V005">
                <div class="versetext" uvacha="Valmiki">समिद्भिस्तोयकलशैः फलमूलैश्च शोभितम्।<br/> आरण्यैश्च महावृक्षैः पुण्यैः स्वादुफलैर्वृतम्॥ 3.01.5॥</div>
                <div class="vyakhya" id="RAM_k03_S001_V005_B001">आरण्यैररण्यभवैः ॥ 3.1.5 ॥</div><br/>
            </div>
            <div class="verse" type="shloka" id="RAM_k03_S001_V006">
                <div class="versetext" uvacha="Valmiki">बलिहोमार्चितं पुण्यं ब्रह्मघोषनिनादितम्।<br/> पुष्पैश्चान्यैः परिक्षिप्तं पद्मिन्या च सपद्मया॥ 3.01.6॥</div>
                <div class="vyakhya" id="RAM_k03_S001_V006_B001">बलिहोमार्चितं वैश्वदेवहोमबलिहरणैः सत्कृतं, ब्रह्मघोषो वेदघोषस्तेन निनादितं सञ्जातनिनादम् । पद्मिनी सरः, सपद्मया पद्मपुष्पयुक्तया ॥ 3.1.6 ॥</div><br/>
            </div>
            <div class="verse" type="shloka" id="RAM_k03_S001_V007">
                <div class="versetext" uvacha="Valmiki">फलमूलाशनैर्दान्तैश्चीरकृष्णाजिनाम्बरैः।<br/> सूर्यवैश्वानराभैश्च पुराणैर्मुनिभिर्युतम्॥ 3.01.7॥</div>
                <div class="vyakhya" id="RAM_k03_S001_V007_B001">पुराणैर्वृद्धैः ॥ 3.1.7 ॥</div><br/>
            </div>
            <div class="verse" type="shloka" id="RAM_k03_S001_V008">
                <div class="versetext" uvacha="Valmiki">पुण्यैश्च नियताहारैः शोभितं परमर्षिभिः।<br/> तद् ब्रह्मभवनप्रख्यं ब्रह्मघोषनिनादितम्॥ 3.01.8॥</div>
                <div class="vyakhya" id="RAM_k03_S001_V008_B001">ब्रह्मभवनं ब्रह्मलोकः, ब्रह्मघोषो वेदघोषः ॥ 3.1.8॥</div><br/>
            </div>
            <div class="verse" type="shloka" id="RAM_k03_S001_V009">
                <div class="versetext" uvacha="Valmiki">ब्रह्मविद्भिर्महाभागैर्ब्राह्मणैरुपशोभितम्।<br/> तद् दृष्ट्वा राघवः श्रीमांस्तापसाश्रममण्डलम्॥ 3.01.9॥</div>
                <div class="vyakhya" id="RAM_k03_S001_V009_B001">ब्रह्मविद्भिः सर्वत्र ब्रह्मानन्यत्वज्ञानवद्भिः । ब्राह्मणैरुक्तलक्षणैरन्वर्थब्राह्मणैस्तादृशैर्युक्तत्वादेव ब्रह्मभवनप्रख्यत्वमाश्रमस्य ॥ 3.1.9॥</div><br/>
            </div>
            <div class="verse" type="shloka" id="RAM_k03_S001_V010">
                <div class="versetext" uvacha="Valmiki">अभ्यगच्छन्महातेजा विज्यं कृत्वा महद् धनुः।<br/>दिव्यज्ञानोपपन्नास्ते रामं दृष्ट्वा महर्षयः॥ 3.01.10॥</div>
                <div class="vyakhya" id="RAM_k03_S001_V010_B001">विज्यमवरोपितगुणम् आश्रमवर्तिमगादित्रासनिवृत्त्यर्थमिति भावः । दिव्यज्ञानोपपन्ना आदिगुर्ववतारो रामो रावणादीन्हनिष्यतीत्येवं ज्ञानयुक्तास्ते रामं सीतां च, चाल्लक्ष्मणं च, दृष्ट्वा प्रीता अभिजग्मुराभिमुख्येन जग्मुः । उद्यन्तं सोममिव तद्वत्प्रियदर्शनम् <span class="quote">सोमोऽस्माकं ब्राह्मणानां राजा</span> इति श्रुतेः । स्वकुलरक्षकसोमराजमिव स्वरक्षकं धर्मचारिणं रामं दृष्ट्वा लक्ष्मणं यशस्विनीं पातिव्रत्ययशोवर्तीं रक्षःकुलसंहारजयशोवर्तीं च सीतां दृष्ट्वा अत एवाग्रे रक्षणबुद्ध्या प्रतिगृहीतवन्तः ॥ 3.1.1012 ॥</div><br/>
            </div>
            <div class="verse" type="shloka" id="RAM_k03_S001_V011">
                <div class="versetext" uvacha="Valmiki">अभिजग्मुस्तदा प्रीता वैदेहीं च यशस्विनीम्।<br/> ते तु सोममिवोद्यन्तं दृष्ट्वा वै धर्मचारिणम्॥ 3.01.11॥</div>
                <div class="vyakhya" id="RAM_k03_S001_V011_B001">विज्यमवरोपितगुणम् आश्रमवर्तिमगादित्रासनिवृत्त्यर्थमिति भावः । दिव्यज्ञानोपपन्ना आदिगुर्ववतारो रामो रावणादीन्हनिष्यतीत्येवं ज्ञानयुक्तास्ते रामं सीतां च, चाल्लक्ष्मणं च, दृष्ट्वा प्रीता अभिजग्मुराभिमुख्येन जग्मुः । उद्यन्तं सोममिव तद्वत्प्रियदर्शनम् <span class="quote">सोमोऽस्माकं ब्राह्मणानां राजा</span> इति श्रुतेः । स्वकुलरक्षकसोमराजमिव स्वरक्षकं धर्मचारिणं रामं दृष्ट्वा लक्ष्मणं यशस्विनीं पातिव्रत्ययशोवर्तीं रक्षःकुलसंहारजयशोवर्तीं च सीतां दृष्ट्वा अत एवाग्रे रक्षणबुद्ध्या प्रतिगृहीतवन्तः ॥ 3.1.1012 ॥</div><br/>
            </div>
            <div class="verse" type="shloka" id="RAM_k03_S001_V012">
                <div class="versetext" uvacha="Valmiki">लक्ष्मणं चैव दृष्ट्वा तु वैदेहीं च यशस्विनीम्।<br/> मङ्गलानि प्रयुञ्जानाः प्रत्यगृह्णन् दृढव्रताः॥ 3.01.12॥</div>
                <div class="vyakhya" id="RAM_k03_S001_V012_B001">विज्यमवरोपितगुणम् आश्रमवर्तिमगादित्रासनिवृत्त्यर्थमिति भावः । दिव्यज्ञानोपपन्ना आदिगुर्ववतारो रामो रावणादीन्हनिष्यतीत्येवं ज्ञानयुक्तास्ते रामं सीतां च, चाल्लक्ष्मणं च, दृष्ट्वा प्रीता अभिजग्मुराभिमुख्येन जग्मुः । उद्यन्तं सोममिव तद्वत्प्रियदर्शनम् <span class="quote">सोमोऽस्माकं ब्राह्मणानां राजा</span> इति श्रुतेः । स्वकुलरक्षकसोमराजमिव स्वरक्षकं धर्मचारिणं रामं दृष्ट्वा लक्ष्मणं यशस्विनीं पातिव्रत्ययशोवर्तीं रक्षःकुलसंहारजयशोवर्तीं च सीतां दृष्ट्वा अत एवाग्रे रक्षणबुद्ध्या प्रतिगृहीतवन्तः ॥ 3.1.1012 ॥</div><br/>
            </div>
            <div class="verse" type="shloka" id="RAM_k03_S001_V013">
                <div class="versetext" uvacha="Valmiki">रूपसंहननं लक्ष्मीं सौकुमार्यं सुवेषताम्।<br/> ददृशुर्विस्मिताकारा रामस्य वनवासिनः॥ 3.01.13॥</div>
                <div class="vyakhya" id="RAM_k03_S001_V013_B001">रूपसंहननम् <span class="quote">अङ्गान्यभूषितान्येव प्रेक्षणीयैर्विभूषणैः । येन भूषितवद्भान्ति तद्रूपमिति कथ्यते ॥</span> इति लक्षितं रूपं तद्युक्तं संहननमापादकेशं सुश्लिष्टसंबन्धः । <span class="quote">अङ्गप्रत्यङ्गकानां च संनिवेशे यथोचितम् । सुश्लिष्टसन्धिबन्धो यस्तत्सौन्दर्यमिहोच्यते ॥</span> इत्युक्तलक्षणं सौन्दर्यम् । लक्ष्मीं कान्तिलावण्यम् । <span class="quote">मुक्ताफलेषु छायायास्तरलत्वमिवान्तरा । प्रतिभाति यदङ्गेषु लावण्यं तन्निगद्यते ॥</span> सौकुमार्यं परचित्तग्राहितालक्षणं मार्दवं वा । विस्मितानामद्भुतवस्तुदर्शनवतां य आकारो मुखप्रसादस्फारितेक्षणत्वादिरूपस्तथाविधाकाराः । विस्मितचित्ता इति यावत् वनवासिन इति रामविशेषणम् । तादृशस्यापीदृशं रूपादीत्याश्चर्यम् ॥ 3.1.13 ॥</div><br/>
            </div>
            <div class="verse" type="shloka" id="RAM_k03_S001_V014">
                <div class="versetext" uvacha="Valmiki">वैदेहीं लक्ष्मणं रामं नेत्रैरनिमिषैरिव।<br/> आश्चर्यभूतान् ददृशुः सर्वे ते वनवासिनः॥ 3.01.14॥</div>
                <div class="vyakhya" id="RAM_k03_S001_V014_B001">तदेवाह-- वैदेहीमिति । अनिमेषैर्निमेषरहितैः । आश्चर्यभूतान्रूपादिभिर्विस्मयप्रापकान्सर्वे ते वनवासिन ऋषयो मृगादयश्च । तद्दर्शनानन्दविच्छेदभयेन च निमेषराहित्यम् ॥ 3.1.14 ॥</div><br/>
            </div>
            <div class="verse" type="shloka" id="RAM_k03_S001_V015">
                <div class="versetext" uvacha="Valmiki">अत्रैनं हि महाभागाः सर्वभूतहिते रताः।<br/> अतिथिं पर्णशालायां राघवं संन्यवेशयन्॥ 3.01.15॥</div>
                <div class="vyakhya" id="RAM_k03_S001_V015_B001">अत्राश्रममण्डले । अतिथिं न्यायतः पूजार्हम् । पर्णशालायां प्रातिस्विक्याम् ॥ 3.1.15 ॥</div><br/>
            </div>
            <div class="verse" type="shloka" id="RAM_k03_S001_V016">
                <div class="versetext" uvacha="Valmiki">ततो रामस्य सत्कृत्य विधिना पावकोपमाः।<br/> आजह्रुस्ते महाभागाः सलिलं धर्मचारिणः॥ 3.01.16॥</div>
                <div class="vyakhya" id="RAM_k03_S001_V016_B001">रामस्य सत्कृत्येति कर्मणः शेषत्वविवक्षायां षष्ठी । भवद्दर्शनादिभिर्वयं धन्या इत्यादिप्रियवचनैः सत्कृत्य सलिलं सलिलादिपूजाद्रव्यमाजह्रुः रामपूजार्थमिति शेषः ॥ 3.1.16 ॥</div><br/>
            </div>
            <div class="verse" type="shloka" id="RAM_k03_S001_V017">
                <div class="versetext" uvacha="Valmiki">मङ्गलानि प्रयुञ्जाना मुदा परमया युताः।<br/> मूलं पुष्पं फलं सर्वमाश्रमं च महात्मनः॥ 3.01.17॥</div>
                <div class="vyakhya" id="RAM_k03_S001_V017_B001">आश्रमं च स्ववासस्थानभूतम् ॥ 3.1.17 ॥</div><br/>
            </div>
            <div class="verse" type="shloka" id="RAM_k03_S001_V018">
                <div class="versetext" uvacha="Valmiki">निवेदयित्वा धर्मज्ञास्ते तु प्राञ्जलयोऽब्रुवन्।<br/> धर्मपालो जनस्यास्य शरण्यश्च महायशाः॥ 3.01.18॥</div>
                <div class="vyakhya" id="RAM_k03_S001_V018_B001">प्राञ्जलयः निजकुलदेवतावतारत्वात् अन्यथा हि क्षत्रिये ब्राह्मणाञ्जलिकरणस्यानौचित्यं स्यात् ॥ 3.1.18 ॥</div><br/>
            </div>
            <div class="verse" type="shloka" id="RAM_k03_S001_V019">
                <div class="versetext" uvacha="Valmiki">पूजनीयश्च मान्यश्च राजा दण्डधरो गुरुः।<br/> इन्द्रस्यैव चतुर्भागः प्रजा रक्षति राघव॥ 3.01.19॥</div>
                <div class="vyakhya" id="RAM_k03_S001_V019_B001">पूजनीयो देवताबुद्ध्या पालकत्वेन गुरुत्वाद्वा । मान्यो राजबुद्ध्या सत्कारार्हः । तदेवाह-- राजेत्यादि । दण्डधरो दुष्टनिग्रहकर्ता । सर्वलोकप्रसिद्धं पूजाहेतुमाह-- इन्द्रस्येति । इन्द्रस्याशेषयागपूज्यस्य चतुर्भागश्चतुर्थोंऽशः, यद्वा इन्द्रस्य परमात्मनो विष्णोश्चतुर्थोऽशः । एवकारेण न यस्यकस्यापि देवतासामान्यस्येति सूचितम् ॥ 3.1.19 ॥</div><br/>
            </div>
            <div class="verse" type="shloka" id="RAM_k03_S001_V020">
                <div class="versetext" uvacha="Valmiki">राजा तस्माद् वरान् भोगान् रम्यान् भुङ्‍क्ते नमस्कृतः।<br/> ते वयं भवता रक्ष्या भवद्विषयवासिनः।<br/>नगरस्थो वनस्थो वा त्वं नो राजा जनेश्वरः॥ 3.01.20॥</div>
                <div class="vyakhya" id="RAM_k03_S001_V020_B001">नमस्कृतः लौकैरिति शेषः । एवं राजमात्रस्याप्येवंविधत्वे साक्षाद्भगवतस्तवैवंविधत्वमिति किमु वक्तव्यमिति ध्वनिः । ते वयमृषयः । रक्ष्यत्वे हेतुः भवद्विषयवासिन इति । विषयो देशः । सार्वभौमत्वाद्दण्डकारण्यमपि तद्देश एवेति भावः । विष्ण्ववतारत्वात्सर्वो देशस्तवैवेति गूढोऽभिप्रायः । ननु वनस्थेन बलहीनेन मया कथं भवन्तो रक्ष्यास्तत्राह नगरस्थ इति । नगरमयोध्या । त्वं नो राजा रक्षकः राजा जनेश्वर इत्याभ्यामिहामुत्र च त्वमेव रक्षकः राजा जनेश्वर इत्याभ्यामिहामुत्र च त्वमेव रक्षकः सर्वशक्तिसंपन्नस्य नगरवनवासाभ्यामुपचयापचययोरभावादिति ध्वनितम् ॥ 3.1.20 ॥</div><br/>
            </div>
            <div class="verse" type="shloka" id="RAM_k03_S001_V021">
                <div class="versetext" uvacha="Valmiki">न्यस्तदण्डा वयं राजञ्जितक्रोधा जितेन्द्रियाः।<br/> रक्षणीयास्त्वया शश्वद् गर्भभूतास्तपोधनाः॥ 3.01.21॥</div>
                <div class="vyakhya" id="RAM_k03_S001_V021_B001">ननु महाप्रभावानां कुतो रक्षकान्तरापेक्षेत्यत आह-- न्यस्तेति । त्यक्तभूतनिग्रहाः । तत्र हेतुर्जितक्रोधाः तपोनाशभयात् । अतो रक्षितव्याः । गर्भभूताः यथा मातुर्गर्भे प्राप्तो जीवो मात्रा रक्ष्यते तद्वद्रक्ष्या इत्यर्थः ॥ 3.1.21 ॥</div><br/>
            </div>
            <div class="verse" type="shloka" id="RAM_k03_S001_V022">
                <div class="versetext" uvacha="Valmiki">एवमुक्त्वा फलैर्मूलैः पुष्पैरन्यैश्च राघवम्।<br/> वन्यैश्च विविधाहारैः सलक्ष्मणमपूजयन्॥ 3.01.22॥</div>
                <div class="vyakhya" id="RAM_k03_S001_V022_B001">अन्यैर्नीवारादिभिर्विविधाहारैः । सलक्ष्मणमित्यनेन लक्ष्मणस्याप्याहारभक्षणं स्पष्टमुक्तम् ॥ 3.1.22 ॥</div><br/>
            </div>
            <div class="verse" type="shloka" id="RAM_k03_S001_V023">
                <div class="versetext" uvacha="Valmiki">तथान्ये तापसाः सिद्धा रामं वैश्वानरोपमाः।<br/> न्यायवृत्ता यथान्यायं तर्पयामासुरीश्वरम्॥ 3.01.23॥</div>
                <div class="vyakhya" id="RAM_k03_S001_V023_B001">अन्ये सिद्धा सङ्कल्पसिद्धाः । न्यायो धर्मस्तदनुरुद्धं वृत्तं चरित्रं येषां ते । यथान्यायमीश्वरार्हपदार्थोपस्थापनेनेश्वरं तर्पयामासुः ॥ 3.1.23 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे प्रथमः सर्गः ॥ 1 ॥</div>
        </strong>
    </div>
</body>
</html>
        

            