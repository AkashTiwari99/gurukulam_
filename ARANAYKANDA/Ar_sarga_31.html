<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_31 </title>
</head>
<body>
    <div class="page">
        <strong>
            <div class="section" id="RAM_k03_S031" type="sarga" data-name=" sarga" data-title="आरण्यकाण्डे एकत्रिंशः सर्गः"></div><br/>
            <h1>आरण्यकाण्डे एकत्रिंशः सर्गः </h1>
            <div class="verse" type="shloka" id="RAM_k03_S031_V001">
                <div class="versetext" uvacha="Valmiki">त्वरमाणस्ततो गत्वा जनस्थानादकम्पनः।<br/> प्रविश्य लङ्कां वेगेन रावणं वाक्यमब्रवीत्॥ 3.31.1॥</div>
                <div class="vyakhya" id="RAM_k03_S031_V001_B001">त्वरमाण इति । खरसङ्ग्रामात्पलायितः शूर्पणखागमनात्पूर्वमेव लङ्कां प्रविश्येत्यर्थः । संपूर्णं दण्डकारण्यं जनस्थानपदवाच्यम् अतो गोदावरीतीराद्गतोऽपि जनस्थानाद्गत इत्युक्तः ।। 3.31.1 ।।</div><br/>
            </div>
            <div class="verse" type="shloka" id="RAM_k03_S031_V002">
                <div class="versetext" uvacha="Valmiki">जनस्थानस्थिता राजन् राक्षसा बहवो हताः।<br/> खरश्च निहतः संख्ये कथंचिदहमागतः॥ 3.31.2॥</div>
                <div class="vyakhya" id="RAM_k03_S031_V002_B001">खरश्चेति । चेन दूषणत्रिशिरसोः संग्रहः । कथंचिदहमागतः केवलं प्रेक्षकतया स्थितत्वाद्रामबाणाविषयीकृततयेत्याशयः ।। 3.31.2,3 ।।</div><br/>
            </div> 
            <div class="verse" type="shloka" id="RAM_k03_S031_V003">
                <div class="versetext" uvacha="Valmiki">एवमुक्तो दशग्रीवः क्रुद्धः संरक्तलोचनः।<br/> अकम्पनमुवाचेदं निर्दहन्निव तेजसा॥ 3.31.3॥</div>
                <div class="vyakhya" id="RAM_k03_S031_V003_B001">खरश्चेति । चेन दूषणत्रिशिरसोः संग्रहः । कथंचिदहमागतः केवलं प्रेक्षकतया स्थितत्वाद्रामबाणाविषयीकृततयेत्याशयः ।। 3.31.2,3 ।।</div><br/>
            </div>
            <div class="verse" type="shloka" id="RAM_k03_S031_V004">
                <div class="versetext" uvacha="Valmiki">केन भीमं जनस्थानं हतं मम परासुना।<br/> को हि सर्वेषु लोकेषु गतिं नाधिगमिष्यति॥ 3.31.4॥</div>
                <div class="vyakhya" id="RAM_k03_S031_V004_B001">भीमं सर्वलोकभयदं जनस्थानम् । परासुनेति क्रोधान्मुमूर्षुणेत्यर्थे प्रयुक्तम् । गतिं स्थितिम् ।। 3.31.4,6 ।।</div><br/>
            </div>
            <div class="verse" type="shloka" id="RAM_k03_S031_V005">
                <div class="versetext" uvacha="Valmiki">न हि मे विप्रियं कृत्वा शक्यं मघवता सुखम्।<br/> प्राप्तुं वैश्रवणेनापि न यमेन च विष्णुना॥ 3.31.5॥</div>
                <div class="vyakhya" id="RAM_k03_S031_V005_B001">भीमं सर्वलोकभयदं जनस्थानम् । परासुनेति क्रोधान्मुमूर्षुणेत्यर्थे प्रयुक्तम् । गतिं स्थितिम् ।। 3.31.4,6 ।।</div><br/>
            </div>
            <div class="verse" type="shloka" id="RAM_k03_S031_V006">
                <div class="versetext" uvacha="Valmiki">कालस्य चाप्यहं कालो दहेयमपि पावकम्।<br/> मृत्युं मरणधर्मेण संयोजयितुमुत्सहे॥ 3.31.6॥</div>
                <div class="vyakhya" id="RAM_k03_S031_V006_B001">भीमं सर्वलोकभयदं जनस्थानम् । परासुनेति क्रोधान्मुमूर्षुणेत्यर्थे प्रयुक्तम् । गतिं स्थितिम् ।। 3.31.4,6 ।।</div><br/>
            </div>
            <div class="verse" type="shloka" id="RAM_k03_S031_V007">
                <div class="versetext" uvacha="Valmiki">वातस्य तरसा वेगं निहन्तुमपि चोत्सहे।<br/> दहेयमपि संक्रुद्धस्तेजसाऽऽदित्यपावकौ॥ 3.31.7॥</div>
                <div class="vyakhya" id="RAM_k03_S031_V007_B001">निहन्तुं भङ्क्तुम् । आदित्यपावकौ उभावपि युगपदिति शेषः ।। 3.31.7 ।।</div><br/>
            </div>
            <div class="verse" type="shloka" id="RAM_k03_S031_V008">
                <div class="versetext" uvacha="Valmiki">तथा क्रुद्धं दशग्रीवं कृताञ्जलिरकम्पनः।<br/> भयात्संदिग्धया वाचा रावणं याचतेऽभयम्॥ 3.31.8॥</div>
                <div class="vyakhya" id="RAM_k03_S031_V008_B001">सन्दिग्धया सन्दिग्धाक्षरया । अभयमिति छेदः ।। 3.31.8,9 ।।</div><br/>
            </div>
            <div class="verse" type="shloka" id="RAM_k03_S031_V009">
                <div class="versetext" uvacha="Valmiki">दशग्रीवोऽभयं तस्मै प्रददौ रक्षसां वरः।<br/> स विस्रब्धोऽब्रवीद् वाक्यमसंदिग्धमकम्पनः॥ 3.31.9॥</div>
                <div class="vyakhya" id="RAM_k03_S031_V009_B001">सन्दिग्धया सन्दिग्धाक्षरया । अभयमिति छेदः ।। 3.31.8,9 ।।</div><br/>
            </div>
            <div class="verse" type="shloka" id="RAM_k03_S031_V010">
                <div class="versetext" uvacha="Valmiki">पुत्रो दशरथस्यास्ते सिंहसंहननो युवा।<br/> रामो नाम महास्कन्धो वृत्तायतमहाभुजः॥ 3.31.10॥</div>
                <div class="vyakhya" id="RAM_k03_S031_V010_B001"><span class="quote">वराङ्गरूपोपेतो यः सिंहसंहननो हि सः</span> इति कोशः ।। 3.31.10 ।।</div><br/>
            </div>
            <div class="verse" type="shloka" id="RAM_k03_S031_V011">
                <div class="versetext" uvacha="Valmiki">श्यामः पृथुयशाः श्रीमानतुल्यबलविक्रमः।<br/> हतस्तेन जनस्थाने खरश्च सहदूषणः॥ 3.31.11॥</div>
                <div class="vyakhya" id="RAM_k03_S031_V011_B001">अतुल्यं केनापि तुलानर्हं बलं विक्रमश्च यस्य सः । स दूषणः खरश्च हत इत्यन्वयः ।। 3.31.11 ।।</div><br/>
            </div>
            <div class="verse" type="shloka" id="RAM_k03_S031_V012">
                <div class="versetext" uvacha="Valmiki">अकम्पनवचः श्रुत्वा रावणो राक्षसाधिपः।<br/> नागेन्द्र इव निःश्वस्य इदं वचनमब्रवीत्॥ 3.31.12॥</div>
                <div class="vyakhya" id="RAM_k03_S031_V012_B001">नागेन्द्रः सर्पश्रेष्ठः ।। 3.31.12 ।।</div><br/>
            </div>
            <div class="verse" type="shloka" id="RAM_k03_S031_V013">
                <div class="versetext" uvacha="Valmiki">स सुरेन्द्रेण संयुक्तो रामः सर्वामरैः सह।<br/> उपयातो जनस्थानं ब्रूहि कच्चिदकम्पन॥ 3.31.13॥</div>
                <div class="vyakhya" id="RAM_k03_S031_V013_B001">स रामः सर्वामरसहितेन्द्रेण जनस्थानं कच्चिदुपागत इत्यन्वयः ।। 3.31.13,14।।</div><br/>
            </div>
            <div class="verse" type="shloka" id="RAM_k03_S031_V014">
                <div class="versetext" uvacha="Valmiki">रावणस्य पुनर्वाक्यं निशम्य तदकम्पनः।<br/> आचचक्षे बलं तस्य विक्रमं च महात्मनः॥ 3.31.14॥</div>
                <div class="vyakhya" id="RAM_k03_S031_V014_B001">स रामः सर्वामरसहितेन्द्रेण जनस्थानं कच्चिदुपागत इत्यन्वयः ।। 3.31.13,14।।</div><br/>
            </div>
            <div class="verse" type="shloka" id="RAM_k03_S031_V015">
                <div class="versetext" uvacha="Valmiki">रामो नाम महातेजाः श्रेष्ठः सर्वधनुष्मताम्।<br/> दिव्यास्त्रगुणसम्पन्नः परं धर्मं गतो युधि॥ 3.31.15॥</div>
                <div class="vyakhya" id="RAM_k03_S031_V015_B001">परं धर्ममतिशयितं शौर्यम् ।। 3.31.15 ।।</div><br/>
            </div>
            <div class="verse" type="shloka" id="RAM_k03_S031_V016">
                <div class="versetext" uvacha="Valmiki">तस्यानुरूपो बलवान् रक्ताक्षो दुन्दुभिस्वनः।<br/> कनीयाँल्लक्ष्मणो भ्राता राकाशशिनिभाननः॥ 3.31.16॥</div>
                <div class="vyakhya" id="RAM_k03_S031_V016_B001">राकाशशिनिभानन इति । राका पूर्णिमा । <span class="quote">पूर्णे राका निशाकरे</span> इत्यमरः । पूर्णनिशाकरवदन इत्यर्थः ।। 3.31.16 ।।</div><br/>
            </div>
            <div class="verse" type="shloka" id="RAM_k03_S031_V017">
                <div class="versetext" uvacha="Valmiki">स तेन सह संयुक्तः पावकेनानिलो यथा।<br/> श्रीमान् राजवरस्तेन जनस्थानं निपातितम्॥ 3.31.17॥</div>
                <div class="vyakhya" id="RAM_k03_S031_V017_B001">राजवरः राजराज इति यावत् ।। 3.31.17 ।।</div><br/>
            </div>
            <div class="verse" type="shloka" id="RAM_k03_S031_V018">
                <div class="versetext" uvacha="Valmiki">नैव देवा महात्मानो नात्र कार्या विचारणा।<br/> शरा रामेण तूत्सृष्टा रुक्मपुङ्खाः पतत्त्रिणः॥ 3.31.18॥</div>
                <div class="vyakhya" id="RAM_k03_S031_V018_B001">महात्मानो देवाः । नैवागता इति शेषः । रामेण तु न तु लक्ष्मणेनापीत्यर्थः ।। 3.31.18 ।।</div><br/>
            </div>
            <div class="verse" type="shloka" id="RAM_k03_S031_V019">
                <div class="versetext" uvacha="Valmiki">सर्पाः पञ्चानना भूत्वा भक्षयन्ति स्म राक्षसान्।<br/> येन येन च गच्छन्ति राक्षसा भयकर्षिताः॥ 3.31.19॥</div>
                <div class="vyakhya" id="RAM_k03_S031_V019_B001">भयात्पलायनाय येन मार्गेण गच्छन्ति राक्षसास्तेन तेन मार्गेणागत्याग्रतः स्थितमेव रामं पश्यन्ति । अनेनानन्ताकारताप्रदर्शनेन रामस्यापरिच्छिन्नशक्तित्वं च सूचितम् ।। 3.31.19,21 ।।</div><br/>
            </div>
            <div class="verse" type="shloka" id="RAM_k03_S031_V020">
                <div class="versetext" uvacha="Valmiki">तेन तेन स्म पश्यन्ति राममेवाग्रतः स्थितम्।<br/> इत्थं विनाशितं तेन जनस्थानं तवानघ॥ 3.31.20॥</div>
                <div class="vyakhya" id="RAM_k03_S031_V020_B001">भयात्पलायनाय येन मार्गेण गच्छन्ति राक्षसास्तेन तेन मार्गेणागत्याग्रतः स्थितमेव रामं पश्यन्ति । अनेनानन्ताकारताप्रदर्शनेन रामस्यापरिच्छिन्नशक्तित्वं च सूचितम् ।। 3.31.19,21 ।।</div><br/>
            </div> 
            <div class="verse" type="shloka" id="RAM_k03_S031_V021">
                <div class="versetext" uvacha="Valmiki">अकम्पनवचः श्रुत्वा रावणो वाक्यमब्रवीत्।<br/>  गमिष्यामि जनस्थानं रामं हन्तुं सलक्ष्मणम्॥ 3.31.21॥</div>
                <div class="vyakhya" id="RAM_k03_S031_V021_B001">भयात्पलायनाय येन मार्गेण गच्छन्ति राक्षसास्तेन तेन मार्गेणागत्याग्रतः स्थितमेव रामं पश्यन्ति । अनेनानन्ताकारताप्रदर्शनेन रामस्यापरिच्छिन्नशक्तित्वं च सूचितम् ।। 3.31.19,21 ।।</div><br/>
            </div>
            <div class="verse" type="shloka" id="RAM_k03_S031_V022">
                <div class="versetext" uvacha="Valmiki">अथैवमुक्ते वचने प्रोवाचेदमकम्पनः।<br/> शृणु राजन् यथावृत्तं रामस्य बलपौरुषम्॥ 3.31.22॥</div>
                <div class="vyakhya" id="RAM_k03_S031_V022_B001">बलं पराभिभवसामर्थ्यम् । पौरुषं महापुरुषकर्म । वृत्तं चरितम् । यथा यादृशं तत्सर्वं शृण्वित्यर्थः ।। 3.31.22 ।।</div><br/>
            </div>
            <div class="verse" type="shloka" id="RAM_k03_S031_V023">
                <div class="versetext" uvacha="Valmiki">असाध्यः कुपितो रामो विक्रमेण महायशाः।<br/> आपगायास्तु पूर्णाया वेगं परिहरेच्छरैः॥ 3.31.23॥</div>
                <div class="vyakhya" id="RAM_k03_S031_V023_B001">कुपितः कुपितोऽन्तक इव संहारे प्रवृत्तो रामः पराक्रमेण ततो निवर्तयितुमसाध्यः । ब्रह्मादिभिरपीति शेषः, परिहरेत्परावर्तयेत्, अनेन कृष्णबलभद्रावतारस्यापि सूचनम् ।। 3.31.23 ।।</div><br/>
            </div>
            <div class="verse" type="shloka" id="RAM_k03_S031_V024">
                <div class="versetext" uvacha="Valmiki">सताराग्रहनक्षत्रं नभश्चाप्यवसादयेत्।<br/> असौ रामस्तु सीदन्तीं श्रीमानभ्युद्धरेन्महीम्॥ 3.31.24॥</div>
                <div class="vyakhya" id="RAM_k03_S031_V024_B001">नभोऽप्यवसादयेत्तारारहितं कुर्यात्, त्रिविक्रमावतार इव । महीमभ्युद्धरेत्, यज्ञवराह इव । शक्यर्थे एते लिङः ।। 3.31.24 ।।</div><br/>
            </div>
            <div class="verse" type="shloka" id="RAM_k03_S031_V025">
                <div class="versetext" uvacha="Valmiki">भित्त्वा वेलां समुद्रस्य लोकानाप्लावयेद् विभुः।<br/> वेगं वापि समुद्रस्य वायुं वा विधमेच्छरैः॥ 3.31.25॥</div>
                <div class="vyakhya" id="RAM_k03_S031_V025_B001">वेलां मर्यादामाप्लावयेत् प्रलयकाल इव । समुद्रस्य वेगं विधमेत् । समुद्रे सेतुबन्धनसामर्थ्यं दर्शितम् । वायुमित्युपलक्षणं भूतपञ्चकस्य ।। 3.31.25 ।।</div><br/>
            </div>
            <div class="verse" type="shloka" id="RAM_k03_S031_V026">
                <div class="versetext" uvacha="Valmiki">संहृत्य वा पुनर्लोकान् विक्रमेण महायशाः।<br/> शक्तः श्रेष्ठः स पुरुषः स्रष्टुं पुनरपि प्रजाः॥ 3.31.26॥</div>
                <div class="vyakhya" id="RAM_k03_S031_V026_B001">संहृत्य पुनः स्रष्टुं शक्तः । अत्र पुनरपिशब्दाभ्यां सर्वसृष्टिसंहाराणां तदधीनत्वमुक्तम् । अनेन जगत्स्थितिसंहारकर्तृत्वमस्य व्यङ्ग्यम् । अकम्पनस्यापि भगवत्प्रसादादेवं ज्ञानम् ।। 3.31.26 ।।</div><br/>
            </div>
            <div class="verse" type="shloka" id="RAM_k03_S031_V027">
                <div class="versetext" uvacha="Valmiki">नहि रामो दशग्रीव शक्यो जेतुं रणे त्वया।<br/> रक्षसां वापि लोकेन स्वर्गः पापजनैरिव॥ 3.31.27॥</div>
                <div class="vyakhya" id="RAM_k03_S031_V027_B001">लोकेन समूहेन सहितेनापीति शेषः ।। 3.31.27 ।।</div><br/>
            </div>
            <div class="verse" type="shloka" id="RAM_k03_S031_V028">
                <div class="versetext" uvacha="Valmiki">न तं वध्यमहं मन्ये सर्वैर्देवासुरैरपि।<br/> अयं तस्य वधोपायस्तन्ममैकमनाः शृणु॥ 3.31.28॥</div>
                <div class="vyakhya" id="RAM_k03_S031_V028_B001">अपिना त्वयापि । एतेनेन्द्रजिन्निर्जितेन्द्रादिसाहाय्येऽपि तस्य जयोऽसुकर इति ध्वनितम् । ममेति मुखादिति शेषः ।। 3.31.28 ।।</div><br/>
            </div>
            <div class="verse" type="shloka" id="RAM_k03_S031_V029">
                <div class="versetext" uvacha="Valmiki">भार्या तस्योत्तमा लोके सीता नाम सुमध्यमा।<br/> श्यामा समविभक्ताङ्गी स्त्रीरत्नं रत्नभूषिता॥ 3.31.29॥</div>
                <div class="vyakhya" id="RAM_k03_S031_V029_B001">श्यामा यौवनमध्यस्था ।। 3.31.29 ।।</div><br/>
            </div>
            <div class="verse" type="shloka" id="RAM_k03_S031_V030">
                <div class="versetext" uvacha="Valmiki">नैव देवी न गन्धर्वी नाप्सरा न च पन्नगी।<br/> तुल्या सीमन्तिनी तस्या मानुषी तु कुतो भवेत्॥ 3.31.30॥</div>
                <div class="vyakhya" id="RAM_k03_S031_V030_B001">कुतो भवेत् तुल्येति शेषः ।। 3.31.30 ।।</div><br/>
            </div>
            <div class="verse" type="shloka" id="RAM_k03_S031_V031">
                <div class="versetext" uvacha="Valmiki">तस्यापहर भार्यां त्वं तं प्रमथ्य महावने।<br/> सीतया रहितो रामो न चैव हि भविष्यति॥ 3.31.31॥</div>
                <div class="vyakhya" id="RAM_k03_S031_V031_B001">तं रामं प्रमथ्य केनाप्युपायेनोच्चाट्येतीति यावत् । तस्य भार्यामपहर बलात्कारेण हर ।। 3.31.31 ।।</div><br/>
            </div>
            <div class="verse" type="shloka" id="RAM_k03_S031_V032">
                <div class="versetext" uvacha="Valmiki">अरोचयत तद्वाक्यं रावणो राक्षसाधिपः।<br/> चिन्तयित्वा महाबाहुरकम्पनमुवाच ह॥ 3.31.32॥</div>
                <div class="vyakhya" id="RAM_k03_S031_V032_B001">अरोचयतेष्टत्वेन ज्ञातवान् चिन्तयित्वा रामस्य सीतया सहानवस्थानोपायम् ।। 3.31.32 ।।</div><br/>
            </div>
            <div class="verse" type="shloka" id="RAM_k03_S031_V033">
                <div class="versetext" uvacha="Valmiki">बाढं कल्यं गमिष्यामि ह्येकः सारथिना सह।<br/> आनेष्यामि च वैदेहीमिमां हृष्टो महापुरीम्॥ 3.31.33॥</div>
                <div class="vyakhya" id="RAM_k03_S031_V033_B001">कल्यं प्रातः मान्तमव्ययम् । हृष्ट इति अकम्पनवाक्यं श्रुत्वा त्रेतामुखे श्रीरामोऽवतरिष्यतीति सनत्कुमारवाक्यस्मरणाद्धृष्टः । तदेतदुत्तररामायणे स्पष्टम् । तत्र हि सनत्कुमारं प्रति विष्णुहस्तमृतानां का गतिरिति रावणेन पृष्टे तेन हतानां तल्लोकप्राप्तिरिति सनत्कुमारवचः श्रुत्वा <span class="quote">एवं श्रुत्वा महाबाहू राक्षसेन्द्रः प्रतापवान् । त्वया सह विरोधेऽप्सुश्चिन्तयामास राघव ।। एतदर्थं महाबाहो रावणेन दुरात्मना । सुता जनकराजस्य हृता रामं महावने ।।</span> इत्युक्तमिति तीर्थः । उत्तमस्त्रीलाभो भविष्यतीति हृष्ट इत्यर्थ उचितः । श्रुतस्यापि तस्यार्थस्य नामसत्वेन विस्मरणात् । ते पद्ये तु न यथाश्रुतार्थे वक्ष्यमाणविष्णुपुराणविरोधात् । किं तु श्रीरामस्य स्वमृत्योरवतारं श्रुत्वा त्वया सह मृत्युविघातकविरोधेच्छुस्तां हृतवान् । तद्वियोगे तव मरणमित्याशयेनेति तयोरर्थ इत्यन्ये । वस्तुतस्त्वेतेषां श्लोकानां तद्वतां सर्गाणां च प्रक्षिप्तत्वान्न ते प्रमाणभूताः । अत एव ते सर्गाः कतकादिभिस्तीर्थेन च न व्याख्याताः। एतेन <span class="quote">एतदर्थं महाबाहो रावणेन दुरात्मना । विज्ञायापहृता सीता त्वत्तो मरणकाङ्क्षया ।।</span>इति तत्र पाठो दृश्यते तत्र च त्वदुक्तार्थासंभव इत्यपास्तम् ।। 3.31.33,34 ।।</div><br/>
            </div>
            <div class="verse" type="shloka" id="RAM_k03_S031_V034">
                <div class="versetext" uvacha="Valmiki">तदेवमुक्त्वा प्रययौ खरयुक्तेन रावणः।<br/> रथेनादित्यवर्णेन दिशः सर्वाः प्रकाशयन्॥ 3.31.34॥</div>
                <div class="vyakhya" id="RAM_k03_S031_V034_B001">कल्यं प्रातः मान्तमव्ययम् । हृष्ट इति अकम्पनवाक्यं श्रुत्वा त्रेतामुखे श्रीरामोऽवतरिष्यतीति सनत्कुमारवाक्यस्मरणाद्धृष्टः । तदेतदुत्तररामायणे स्पष्टम् । तत्र हि सनत्कुमारं प्रति विष्णुहस्तमृतानां का गतिरिति रावणेन पृष्टे तेन हतानां तल्लोकप्राप्तिरिति सनत्कुमारवचः श्रुत्वा <span class="quote">एवं श्रुत्वा महाबाहू राक्षसेन्द्रः प्रतापवान् । त्वया सह विरोधेऽप्सुश्चिन्तयामास राघव ।। एतदर्थं महाबाहो रावणेन दुरात्मना । सुता जनकराजस्य हृता रामं महावने ।।</span> इत्युक्तमिति तीर्थः । उत्तमस्त्रीलाभो भविष्यतीति हृष्ट इत्यर्थ उचितः । श्रुतस्यापि तस्यार्थस्य नामसत्वेन विस्मरणात् । ते पद्ये तु न यथाश्रुतार्थे वक्ष्यमाणविष्णुपुराणविरोधात् । किं तु श्रीरामस्य स्वमृत्योरवतारं श्रुत्वा त्वया सह मृत्युविघातकविरोधेच्छुस्तां हृतवान् । तद्वियोगे तव मरणमित्याशयेनेति तयोरर्थ इत्यन्ये । वस्तुतस्त्वेतेषां श्लोकानां तद्वतां सर्गाणां च प्रक्षिप्तत्वान्न ते प्रमाणभूताः । अत एव ते सर्गाः कतकादिभिस्तीर्थेन च न व्याख्याताः। एतेन <span class="quote">एतदर्थं महाबाहो रावणेन दुरात्मना । विज्ञायापहृता सीता त्वत्तो मरणकाङ्क्षया ।।</span>इति तत्र पाठो दृश्यते तत्र च त्वदुक्तार्थासंभव इत्यपास्तम् ।। 3.31.33,34 ।।</div><br/>
            </div>
            <div class="verse" type="shloka" id="RAM_k03_S031_V035">
                <div class="versetext" uvacha="Valmiki">स रथो राक्षसेन्द्रस्य नक्षत्रपथगो महान्।<br/> चञ्चूर्यमाणः शुशुभे जलदे चन्द्रमा इव॥ 3.31.35॥</div>
                <div class="vyakhya" id="RAM_k03_S031_V035_B001">चञ्चूर्यमाणो भृशं चरन् । जलदसदृशं गगनं चन्द्रसदृशो रथः ।। 3.31.35 ।।</div><br/>
            </div>
            <div class="verse" type="shloka" id="RAM_k03_S031_V036">
                <div class="versetext" uvacha="Valmiki">स दूरे चाश्रमं गत्वा ताटकेयमुपागमत्।<br/> मारीचेनार्चितो राजा भक्ष्यभोज्यैरमानुषैः॥ 3.31.36॥</div>
                <div class="vyakhya" id="RAM_k03_S031_V036_B001">मारीचाश्रमम् । पूर्वं रामनिरस्तस्य दुःखात्तपःप्रवृत्तेरेवमुक्तिः । ताटकेयं ताटकापत्यम् ।। 3.31.36 ।।</div><br/>
            </div>
            <div class="verse" type="shloka" id="RAM_k03_S031_V037">
                <div class="versetext" uvacha="Valmiki">तं स्वयं पूजयित्वा तु आसनेनोदकेन च।<br/> अर्थोपहितया वाचा मारीचो वाक्यमब्रवीत्॥ 3.31.37॥</div>
                <div class="vyakhya" id="RAM_k03_S031_V037_B001">अर्थोपहितया किं प्रयोजनमत्रागमनमिति प्रयोजनयुक्तया ।। 3.31.37 ।।</div><br/>
            </div>
            <div class="verse" type="shloka" id="RAM_k03_S031_V038">
                <div class="versetext" uvacha="Valmiki">कच्चित् सकुशलं राजँल्लोकानां राक्षसाधिप।<br/> आशङ्के नाधिजाने त्वं यतस्तूर्णमुपागतः॥ 3.31.38॥</div>
                <div class="vyakhya" id="RAM_k03_S031_V038_B001">कच्चित्सुकुशलमिति सामान्यप्रश्नः । लोकानां राक्षसलोकानाम् आशङ्के भयमिति शेषः । नाधिजाने क्षेममिति शेषः । यतस्त्वमेकाकी तूर्णमागतः ।। 3.31.38,39 ।।</div><br/>
            </div>
            <div class="verse" type="shloka" id="RAM_k03_S031_V039">
                <div class="versetext" uvacha="Valmiki">एवमुक्तो महातेजा मारीचेन स रावणः।<br/> ततः पश्चादिदं वाक्यमब्रवीद् वाक्यकोविदः॥ 3.31.39॥</div>
                <div class="vyakhya" id="RAM_k03_S031_V039_B001">कच्चित्सुकुशलमिति सामान्यप्रश्नः । लोकानां राक्षसलोकानाम् आशङ्के भयमिति शेषः । नाधिजाने क्षेममिति शेषः । यतस्त्वमेकाकी तूर्णमागतः ।। 3.31.38,39 ।।</div><br/>
            </div>
            <div class="verse" type="shloka" id="RAM_k03_S031_V040">
                <div class="versetext" uvacha="Valmiki">आरक्षो मे हतस्तात रामेणाक्लिष्टकारिणा।<br/> जनस्थानमवध्यं तत् सर्वं युधि निपातितम्॥ 3.31.40॥</div>
                <div class="vyakhya" id="RAM_k03_S031_V040_B001">आरक्षः सभाजस्थानं जनस्थानाख्यम् । आरक्षोऽन्तपालः खरादिरत्यर्थ इत्यन्ये ।। 3.31.40,41 ।।</div><br/>
            </div>
            <div class="verse" type="shloka" id="RAM_k03_S031_V041">
                <div class="versetext" uvacha="Valmiki">तस्य मे कुरु साचिव्यं तस्य भार्यापहारणे।<br/> राक्षसेन्द्रवचः श्रुत्वा मारीचो वाक्यमब्रवीत्॥ 3.31.41॥</div>
                <div class="vyakhya" id="RAM_k03_S031_V041_B001">आरक्षः सभाजस्थानं जनस्थानाख्यम् । आरक्षोऽन्तपालः खरादिरत्यर्थ इत्यन्ये ।। 3.31.40,41 ।।</div><br/>
            </div>
            <div class="verse" type="shloka" id="RAM_k03_S031_V042">
                <div class="versetext" uvacha="Valmiki">आख्याता केन वा सीता मित्ररूपेण शत्रुणा।<br/> त्वया राक्षसशार्दूल को न नन्दति नन्दितः॥ 3.31.42॥</div>
                <div class="vyakhya" id="RAM_k03_S031_V042_B001">सा सीता केनाख्याता हर्तव्यत्वेन कथिता । येन कथिता स मित्ररूपस्ते शत्रुः । त्वया दानादिना नन्दितः को न नन्दति । <span class="quote">निन्दितः</span> इति पाठे निन्दितोऽवमानितः कस्त्वां न नन्दति न सन्तुष्यति । क्रुध्यतीति यावत् । त्वया तिरस्कृतस्तावकमैश्वर्यमसहमानः संस्त्वया सह कृत्रिममित्रभावं प्राप्तः संस्तवेदृशीं बुद्धिमुपदिशतीति भावः ।। 3.31.42 ।।</div><br/>
            </div>
            <div class="verse" type="shloka" id="RAM_k03_S031_V043">
                <div class="versetext" uvacha="Valmiki">सीतामिहानयस्वेति को ब्रवीति ब्रवीहि मे।<br/> रक्षोलोकस्य सर्वस्य कः शृङ्गं छेत्तुमिच्छति॥ 3.31.43॥</div>
                <div class="vyakhya" id="RAM_k03_S031_V043_B001">सीतामिहानयेति को ब्रवीति तं ब्रवीहि । ईडार्षः । शृङ्गमोन्नत्यम् ।। 3.31.43।।</div><br/>
            </div>
            <div class="verse" type="shloka" id="RAM_k03_S031_V044">
                <div class="versetext" uvacha="Valmiki">प्रोत्साहयति यश्च त्वां स च शत्रुरसंशयम्।<br/> आशीविषमुखाद् दंष्ट्रामुद्धर्तुं चेच्छति त्वया॥ 3.31.44॥</div>
                <div class="vyakhya" id="RAM_k03_S031_V044_B001">स च शत्रुरसंशयमित्यत्र हेतुमाह आशीविषेत्यादि च । यस्मात्त्वया प्रयोज्येनाशीविषमुखाद्दंष्ट्रामुद्धर्तुमुद्धारयितुमिच्छति ।। 3.31.44 ।।</div><br/>
            </div>
            <div class="verse" type="shloka" id="RAM_k03_S031_V045">
                <div class="versetext" uvacha="Valmiki">कर्मणानेन केनासि कापथं प्रतिपादितः।<br/> सुखसुप्तस्य ते राजन् प्रहृतं केन मूर्धनि॥ 3.31.45॥</div>
                <div class="vyakhya" id="RAM_k03_S031_V045_B001">केन शत्रुणानेन कर्मणा एतत्कर्मोपदेशेन कापथं नाशमार्गमिति यावत् । प्रहृतम् वृथैव दुःखमुत्पादितमित्यर्थः ।। 3.31.45 ।।</div><br/>
            </div>
            <div class="verse" type="shloka" id="RAM_k03_S031_V046">
                <div class="versetext" uvacha="Valmiki">विशुद्धवंशाभिजनाग्रहस्त तेजोमदः संस्थितदोर्विषाणः।<br/> उदीक्षितुं रावण नेह युक्तः स संयुगे राघवगन्धहस्ती॥ 3.31.46॥</div>
                <div class="vyakhya" id="RAM_k03_S031_V046_B001">राघवरूपौ गन्धहस्ती । यस्य गन्धं समाघ्रायान्ये गजाः पलायन्ते स गन्धहस्ती मत्तगज उदीक्षितुमपीह देशे काले न युक्तः, किं पुनर्योद्धुमित्यर्थः । विशुद्धवंशेऽभिजनोऽभिजननमेवाग्रहस्तः शुण्डाग्रं यस्य । तेजः प्रताप एव मदो यस्य सः । संस्थितौ समीचीनावस्थानौ दोषौ बाहू एव विषाणे दन्तौ यस्य ।। 3.31.46 ।।</div><br/>
            </div>
            <div class="verse" type="shloka" id="RAM_k03_S031_V047">
                <div class="versetext" uvacha="Valmiki">असौ रणान्तःस्थितिसंधिवालो विदग्धरक्षोमृगहा नृसिंहः।<br/> सुप्तस्त्वया बोधयितुं न शक्यः शराङ्गपूर्णो निशितासिदंष्ट्रः॥ 3.31.47॥</div>
                <div class="vyakhya" id="RAM_k03_S031_V047_B001">रणान्तःस्थितिरूपा रणमध्यावस्थानरूपाः सन्धयो बालाश्च यस्य । विदग्धरक्षसां रणचतुराणां राक्षसमृगाणां हन्ता । शररूपैरङ्गैः पूर्णः ।। 3.31.47 ।।</div><br/>
            </div>
            <div class="verse" type="shloka" id="RAM_k03_S031_V048">
                <div class="versetext" uvacha="Valmiki">चापापहारे भुजवेगपङ्के शरोर्मिमाले सुमहाहवौघे।<br/> न रामपातालमुखेऽतिघोरे प्रस्कन्दितुं राक्षसराज युक्तम्॥ 3.31.48॥</div>
                <div class="vyakhya" id="RAM_k03_S031_V048_B001">चाप एवापहारः प्राणिप्राणापहारको ग्राहो यस्मिन् । भुजयोः शरग्रहणसन्धानमोक्षविषयो वेग एव पङ्को यस्मिन्दुस्तरत्वात्तत्र । शरा एवोर्मिमालास्तरङ्गा यस्मिन् । सुमहानाहव एव ओघो जलं यस्य तस्मिन् । राम एव पातालं पातालप्रविष्टमहार्णवस्तस्य मुखे वडवामुखरूपे । प्रस्कन्दितुं पतितुम् ।। 3.31.48,50 ।।</div><br/>
            </div>
            <div class="verse" type="shloka" id="RAM_k03_S031_V049">
                <div class="versetext" uvacha="Valmiki">प्रसीद लङ्केश्वर राक्षसेन्द्र लङ्कां प्रसन्नो भव साधु गच्छ।<br/> त्वं स्वेषु दारेषु रमस्व नित्यं रामः सभार्यो रमतां वनेषु॥ 3.31.49॥</div>
                <div class="vyakhya" id="RAM_k03_S031_V049_B001">चाप एवापहारः प्राणिप्राणापहारको ग्राहो यस्मिन् । भुजयोः शरग्रहणसन्धानमोक्षविषयो वेग एव पङ्को यस्मिन्दुस्तरत्वात्तत्र । शरा एवोर्मिमालास्तरङ्गा यस्मिन् । सुमहानाहव एव ओघो जलं यस्य तस्मिन् । राम एव पातालं पातालप्रविष्टमहार्णवस्तस्य मुखे वडवामुखरूपे । प्रस्कन्दितुं पतितुम् ।। 3.31.48,50 ।।</div><br/>
            </div>
            <div class="verse" type="shloka" id="RAM_k03_S031_V050">
                <div class="versetext" uvacha="Valmiki">एवमुक्तो दशग्रीवो मारीचेन स रावणः।<br/> न्यवर्तत पुरीं लङ्कां विवेश च गृहोत्तमम्॥ 3.31.50॥</div>
                <div class="vyakhya" id="RAM_k03_S031_V050_B001">चाप एवापहारः प्राणिप्राणापहारको ग्राहो यस्मिन् । भुजयोः शरग्रहणसन्धानमोक्षविषयो वेग एव पङ्को यस्मिन्दुस्तरत्वात्तत्र । शरा एवोर्मिमालास्तरङ्गा यस्मिन् । सुमहानाहव एव ओघो जलं यस्य तस्मिन् । राम एव पातालं पातालप्रविष्टमहार्णवस्तस्य मुखे वडवामुखरूपे । प्रस्कन्दितुं पतितुम् ।। 3.31.48,50 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे एकत्रिंशः सर्गः ॥ 31 ॥</div>
        </strong>
    </div>
</body>
</html>
        

            