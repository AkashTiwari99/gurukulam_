<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_1 </title>
</head>
<body>
    <div class="page">
        <strong>
            <div class="section" id="RAM_k04_S001" type="sarga" data-name=" sarga" data-title="किष्किन्धाकाण्डे प्रथमः सर्गः ">
            <h1>किष्किन्धाकाण्डे प्रथमः सर्गः </h1>
            <div class="verse" type="shloka" id="RAM_k04_S001_V001">
                <div class="versetext" uvacha="Valmiki">स तां पुष्करिणीं गत्वा पद्मोत्पलझषाकुलाम्।<br/>रामः सौमित्रिसहितो विललापाकुलेन्द्रियः॥ 4.1.1॥</div>
                <div class="vyakhya" id="RAM_k04_S001_V001_B001">सुग्रीवस्यावनं तुर्ये इन्द्रसूनोश्च मर्दनम् ।<br/>मारुतेर्मुद्रिकादानं कृतं येन स मे गतिः ।।<br/>स विराधादिवधेन प्रसिद्धपराक्रमः पम्पादर्शनोद्दीपितकामो वा तां सुग्रीवाधिष्ठितर्ष्यमूकसमीपगां पुष्करिणीं पम्पानद्यन्तरगतं पम्पाक्यं मतङ्गाख्यं वा सरोविशेषम् । विललाप पर्यदेवयत् ।। 4.1.1 ।।</div><br/>
            </div>
            <div class="verse" type="shloka" id="RAM_k04_S001_V002">
                <div class="versetext" uvacha="Valmiki">तत्र दृष्ट्वैव तां हर्षादिन्द्रियाणि चकम्पिरे।<br/>स कामवशमापन्नः सौमित्रिमिदमब्रवीत्॥ 4.1.2॥</div>
                <div class="vyakhya" id="RAM_k04_S001_V002_B001">तां पम्पां दृष्ट्वा तज्जन्यहर्षात्तस्येन्द्रियाणि चकम्पिरे उद्रिक्तविकाराणीवाभूवन् । कामवशमापन्न इव ।। 4.1.2 ।।</div><br/>
            </div>
            <div class="verse" type="shloka" id="RAM_k04_S001_V003">
                <div class="versetext" uvacha="Valmiki">सौमित्रे शोभते पम्पा वैदूर्यविमलोदका।<br/>फुल्लपद्मोत्पलवती शोभिता विविधैर्द्रुमैः॥ 4.1.3॥</div>
                <div class="vyakhya" id="RAM_k04_S001_V003_B001">वैदूर्यवत्तत्प्रभावन्निर्मलोदका पम्पा तदाख्यसरोवरावच्छिन्ना पम्पानदी । तज्जलस्यौपाधिकश्यामत्वप्रतिभासाद्वैदूर्यप्रभासादृश्यम् । उपाधिमाह-- फुल्लेति । द्रुमादिच्छायया तथा भानम् ।। 4.1.3 ।।</div><br/>
            </div>
            <div class="verse" type="shloka" id="RAM_k04_S001_V004">
                <div class="versetext" uvacha="Valmiki">सौमित्रे पश्य पम्पायाः काननं शुभदर्शनम्।<br/> यत्र राजन्ति शैला वा द्रुमाः सशिखरा इव॥ 4.1.4॥</div>
                <div class="vyakhya" id="RAM_k04_S001_V004_B001">पम्पायाः काननं तत्परिसरवर्तिकाननम् । यत्र कानने सशिखरा इवोन्नताग्रशाखाभिः सशृङ्गा इव द्रुमाः शैला वा शैला इव राजन्ति ।। 4.1.4 ।।</div><br/>
            </div>
            <div class="verse" type="shloka" id="RAM_k04_S001_V005">
                <div class="versetext" uvacha="Valmiki">मां तु शोकाभिसंतप्तमाधयः पीडयन्ति वै।<br/>भरतस्य च दुःखेन वैदेह्या हरणेन च॥ 4.1.5॥</div>
                <div class="vyakhya" id="RAM_k04_S001_V005_B001">शोकाभिसन्तप्तं राज्यभ्रंशसीतावियोगादिना शोकतप्तम् आधयः पीडयन्तीत्युक्तम् । तानाधीनाह-- भरतस्येति । दुःखेन जटावल्कलादिदुःखस्मरणेन ।। 4.1.5 ।।</div><br/>
            </div>
            <div class="verse" type="shloka" id="RAM_k04_S001_V006">
                <div class="versetext" uvacha="Valmiki">तस्यापि मे पम्पा शोभते चित्रकानना।<br/>व्यवकीर्णा बहुविधैः पुष्पैः शीतोदका शिवा॥ 4.1.6॥</div>
                <div class="vyakhya" id="RAM_k04_S001_V006_B001">एवं शोकार्तस्यापि शोभते सुखावहा वर्तते इत्यर्थः ।। 4.1.6 ।।</div><br/>
            </div>
            <div class="verse" type="shloka" id="RAM_k04_S001_V007">
                <div class="versetext" uvacha="Valmiki">नलिनैरपि संछन्ना ह्यत्यर्थशुभदर्शना।<br/>सर्पव्यालानुचरिता मृगद्विजसमाकुला॥ 4.1.7॥</div>
                <div class="vyakhya" id="RAM_k04_S001_V007_B001">व्यालाः श्वापदाः ।। 4.1.7 ।।</div><br/>
            </div>
            <div class="verse" type="shloka" id="RAM_k04_S001_V008">
                <div class="versetext" uvacha="Valmiki">अधिकं प्रविभात्येतन्नीलपीतं तु शाद्वलम्।<br/>द्रुमाणां विविधैः पुष्पैः परिस्तोमैरिवार्पितम्॥ 4.1.8॥</div>
                <div class="vyakhya" id="RAM_k04_S001_V008_B001">नीलानुबद्धं पीतं नीलपीतं शाद्वलं हरितप्रदेशः । परिस्तोमैः कुथैरर्पितं युक्तम् <span class="quote">परिस्तोमः कुथो द्वयोः</span> । <span class="quote">द्रुमाणामुच्छ्रितैः</span> इति पाठे उच्छ्रितगन्धैः । यद्वा परिस्तोमैः परिस्तोमभूतैः राशीभूतैरिव स्थितैः पुष्पैरर्पितं युक्तम् ।। 4.1.8 ।।</div><br/>
            </div>
            <div class="verse" type="shloka" id="RAM_k04_S001_V009">
                <div class="versetext" uvacha="Valmiki">पुष्पभारसमृद्धानि शिखराणि समन्ततः।<br/>लताभिः पुष्पिताग्राभिरुपगूढानि सर्वतः॥ 4.1.9॥</div>
                <div class="vyakhya" id="RAM_k04_S001_V009_B001">शिखराणि द्रुमाग्राणि उपगूढानि व्याप्तानि । सर्वतः सर्वावच्छेदेन ।। 4.1.9 ।।</div><br/>
            </div>
            <div class="verse" type="shloka" id="RAM_k04_S001_V010">
                <div class="versetext" uvacha="Valmiki">सुखानिलोऽयं सौमित्रे कालः प्रचुरमन्मथः।<br/>गन्धवान् सुरभिर्मासो जातपुष्पफलद्रुमः॥ 4.1.10॥</div>
                <div class="vyakhya" id="RAM_k04_S001_V010_B001">अयं कालो वसन्तः प्रचुरमन्मथः कामोद्दीपकः । अत एव गन्धवान्कामोद्दीपनेन गर्ववान् <span class="quote">गन्धो गन्धक अमोदे लेशे संबन्धगर्वयोः</span> इति । सुरभिर्मासो मधुमासः । जातानि पुष्पफलानि यत्र तादृग्द्रुमः ।। 4.1.10,11 ।।</div><br/>
            </div>
            <div class="verse" type="shloka" id="RAM_k04_S001_V011">
                <div class="versetext" uvacha="Valmiki">पश्य रूपाणि सौमित्रे वनानां पुष्पशालिनाम्।<br/>सृजतां पुष्पवर्षाणि वर्षं तोयमुचामिव॥ 4.1.11॥</div>
                <div class="vyakhya" id="RAM_k04_S001_V011_B001">अयं कालो वसन्तः प्रचुरमन्मथः कामोद्दीपकः । अत एव गन्धवान्कामोद्दीपनेन गर्ववान् <span class="quote">गन्धो गन्धक अमोदे लेशे संबन्धगर्वयोः</span> इति । सुरभिर्मासो मधुमासः । जातानि पुष्पफलानि यत्र तादृग्द्रुमः ।। 4.1.10,11 ।।</div><br/>
            </div>
            <div class="verse" type="shloka" id="RAM_k04_S001_V012">
                <div class="versetext" uvacha="Valmiki">प्रस्तरेषु च रम्येषु विविधाः काननद्रुमाः।<br/>वायुवेगप्रचलिताः पुष्पैरवकिरन्ति गाम्॥ 4.1.12॥</div>
                <div class="vyakhya" id="RAM_k04_S001_V012_B001">प्रस्तरेषु समशिलातलेषु ।। 4.1.12,13 ।।</div><br/>
            </div>
            <div class="verse" type="shloka" id="RAM_k04_S001_V013">
                <div class="versetext" uvacha="Valmiki">पतितैः पतमानैश्च पादपस्थैश्च मारुतः ।<br/> कुसुमैः पश्य सौमित्रे क्रीडतीव समन्ततः॥ 4.1.13॥</div>
                <div class="vyakhya" id="RAM_k04_S001_V013_B001">प्रस्तरेषु समशिलातलेषु ।। 4.1.12,13 ।।</div><br/>
            </div>
            <div class="verse" type="shloka" id="RAM_k04_S001_V014">
                <div class="versetext" uvacha="Valmiki">विक्षिपन् विविधाः शाखां नगानां कुसुमोत्कटाः।<br/>मारुतश्चलितस्थानैः षट्पदैरनुगीयते॥ 4.1.14॥</div>
                <div class="vyakhya" id="RAM_k04_S001_V014_B001">कुसुमोत्कटा बहुकुसुमाः । <span class="quote">कुसुमोत्कचाः</span> इति पाठे कुसुमैरुद्भूतकचाः सञ्जातकेशा इवेत्यर्थ इति कतकः । तादृशीः शाखा विक्षिपंश्चालयन्मारुतश्चलितस्थानैस्तत्तत्कुसुमस्थानतश्चलितैः आहिताग्न्यादिरयम् । षट्पदैरनुगीयते । पुष्पं हरन्मारुतोऽनुसृत्य गीयत इत्यर्थः ।। 4.1.14 ।।</div><br/>
            </div>
            <div class="verse" type="shloka" id="RAM_k04_S001_V015">
                <div class="versetext" uvacha="Valmiki">मत्तकोकिलसंनादैर्नर्तयन्निव पादपान्।<br/>शैलकंदर निष्क्रान्तः प्रगीत इव चानिलः॥ 4.1.15॥</div>
                <div class="vyakhya" id="RAM_k04_S001_V015_B001">मत्तेति । अत्र वायोर्गानकर्तृत्वेन नर्तकाचार्यसाधर्म्यमुच्यते । मत्तकोकिलकृतैः संनादैर्मृदङ्गादिध्वनिभिर्नर्तयन्निव नृत्यं शिक्षयन्निव । शैलकन्दरनिष्कान्तस्तन्निष्क्रमकाले ध्वनियुतत्वात्प्रगीतवानिव ।। 4.1.15 ।।</div><br/>
            </div>
            <div class="verse" type="shloka" id="RAM_k04_S001_V016">
                <div class="versetext" uvacha="Valmiki">तेन विक्षिपतात्यर्थं पवनेन समन्ततः।<br/>अमी संसक्तशाखाग्रा ग्रथिता इव पादपाः॥ 4.1.16॥</div>
                <div class="vyakhya" id="RAM_k04_S001_V016_B001">तेन मन्दत्वादिगुणवता विक्षिपता वृक्षांश्चालयता ग्रथिताः कृतग्रथना इव ।। 4.1.16 ।।</div><br/>
            </div>
            <div class="verse" type="shloka" id="RAM_k04_S001_V017">
                <div class="versetext" uvacha="Valmiki">स एव सुखसंस्पर्शो वाति चन्दनशीतलः।<br/>गन्धमभ्यवहन् पुण्यं श्रमापनयनोऽनिलः॥ 4.1.17॥</div>
                <div class="vyakhya" id="RAM_k04_S001_V017_B001">गन्धमभ्यवहन्वातीति संबन्धः ।। 4.1.17 ।।</div><br/>
            </div>
            <div class="verse" type="shloka" id="RAM_k04_S001_V018">
                <div class="versetext" uvacha="Valmiki">अमी पवनविक्षिप्ता विनदन्तीव पादपाः।<br/>षट्पदैरनुकूजद्भिर्वनेषु मधुगन्धिषु॥ 4.1.18॥</div>
                <div class="vyakhya" id="RAM_k04_S001_V018_B001">अनुकूजद्भिः षट्पदैर्विनदन्तीव ।। 4.1.18 ।।</div><br/>
            </div>
            <div class="verse" type="shloka" id="RAM_k04_S001_V019">
                <div class="versetext" uvacha="Valmiki">गिरिप्रस्थेषु रम्येषु पुष्पवद्भिर्मनोरमैः।<br/>संसक्तशिखराः शैला विराजन्ति महाद्रुमैः॥ 4.1.19॥</div>
                <div class="vyakhya" id="RAM_k04_S001_V019_B001">संसक्तशिखराः संपन्नशेखराः इवेत्यर्थ इति कतकः । गिरिप्रस्थेषूत्पन्नैर्द्रुमैः शैलाः संबद्धाग्रभागा इत्यर्थ इति तीर्थः ।। 4.1.19 ।।</div><br/>
            </div>
            <div class="verse" type="shloka" id="RAM_k04_S001_V020">
                <div class="versetext" uvacha="Valmiki">पुष्पसंछन्नशिखरा मारुतोत्क्षेपचञ्चलाः।<br/>अमी मधुकरोत्तंसाः प्रगीता इव पादपाः॥ 4.1.20॥</div>
                <div class="vyakhya" id="RAM_k04_S001_V020_B001">पुष्पैः सञ्छन्नाः शिखराः शाखाग्रभागा येषाम् । मारुतकृतोत्क्षेपणेन चालनेन चञ्चला मधुकररूप उत्तंसश्चूडा येषां ते । प्रगीता इव प्रारब्धनृत्यगीता इवेत्यर्थः ।। 4.1.20 ।।</div><br/>
            </div> 
            <div class="verse" type="shloka" id="RAM_k04_S001_V021">
                <div class="versetext" uvacha="Valmiki">सुपुष्पितांस्तु पश्यैतान् कर्णिकारान् समन्ततः।<br/>हाटकप्रतिसंछन्नान् नरान् पीताम्बरानिव॥ 4.1.21॥</div>
                <div class="vyakhya" id="RAM_k04_S001_V021_B001">कर्णिकारः पीतपुष्प इत्यनेन ज्ञायते ।। 4.1.21,22 ।।</div><br/>
            </div>
            <div class="verse" type="shloka" id="RAM_k04_S001_V022">
                <div class="versetext" uvacha="Valmiki">अयं वसन्तः सौमित्रे नानाविहगनादितः।<br/>सीतया विप्रहीणस्य शोकसंदीपनो मम॥ 4.1.22॥</div>
                <div class="vyakhya" id="RAM_k04_S001_V022_B001">कर्णिकारः पीतपुष्प इत्यनेन ज्ञायते ।। 4.1.21,22 ।।</div><br/>
            </div>
            <div class="verse" type="shloka" id="RAM_k04_S001_V023">
                <div class="versetext" uvacha="Valmiki">मां हि शोकसमाक्रान्तं संतापयति मन्मथः।<br/>हृष्टं प्रवदमानश्च समाह्वयति कोकिलः॥ 4.1.23॥</div>
                <div class="vyakhya" id="RAM_k04_S001_V023_B001">हृष्टं यथा तथा प्रवदमानः कोकिलो मां समाह्वयति स्पर्धयेवेत्यर्थः ।। 4.1.23।।</div><br/>
            </div>
            <div class="verse" type="shloka" id="RAM_k04_S001_V024">
                <div class="versetext" uvacha="Valmiki">एष दात्यूहको हृष्टो रम्ये मां वननिर्झरे।<br/>प्रणदन्मन्मथाविष्टं शोचयिष्यति लक्ष्मण॥ 4.1.24॥</div>
                <div class="vyakhya" id="RAM_k04_S001_V024_B001">दात्यूहको जलकुक्कुटः हृष्टः कामावेशेन । वननिर्झरे वनमध्यगे प्रस्रवणे ।। 4.1.24 ।।</div><br/>
            </div>
            <div class="verse" type="shloka" id="RAM_k04_S001_V025">
                <div class="versetext" uvacha="Valmiki">श्रुत्वैतस्य पुरा शब्दमाश्रमस्था मम प्रिया।<br/>मामाहूय प्रमुदिताः परमं प्रत्यनन्दत॥ 4.1.25॥</div>
                <div class="vyakhya" id="RAM_k04_S001_V025_B001">मामाहूय प्रदर्शनार्थमिति शेषः । परममतिशयेन ।। 4.1.25 ।।</div><br/>
            </div>
            <div class="verse" type="shloka" id="RAM_k04_S001_V026">
                <div class="versetext" uvacha="Valmiki">एवं विचित्राः पतगा नानारावविराविणः।<br/>वृक्षगुल्मलताः पश्य सम्पतन्ति समन्ततः॥ 4.1.26॥</div>
                <div class="vyakhya" id="RAM_k04_S001_V026_B001">पतगाः कर्तारो वृक्षादीन्कर्मभूतान्सम्पतन्ति पश्य ।। 4.1.26 ।।</div><br/>
            </div>
            <div class="verse" type="shloka" id="RAM_k04_S001_V027">
                <div class="versetext" uvacha="Valmiki">विमिश्रा विहगाः पुंभिरात्मव्यूहाभिनन्दिताः।<br/>भृङ्गराजप्रमुदिताः सौमित्रे मधुरस्वराः॥ 4.1.27॥</div>
                <div class="vyakhya" id="RAM_k04_S001_V027_B001">पुंभिर्विहङ्गैर्विमिश्राः सम्बद्धाः आत्मव्यूहेषु स्वस्वजातिसमूहेषु अभिनन्दिताः प्राप्तानन्दाः भङ्गराजप्रमुदिताः प्रमुदितभृङ्गराजा इव मधुरस्वनाः अस्याः कूले सन्तीति शेषः । यद्वा भृङ्गराजसम्बन्धेन प्रमुदिता मधुरस्वरा भृङ्ग्यश्चात्र सन्तीति शेषः ।। 4.1.27 ।।</div><br/>
            </div>
            <div class="verse" type="shloka" id="RAM_k04_S001_V028">
                <div class="versetext" uvacha="Valmiki">अस्याः कूले प्रमुदिताः सङ्घशः शकुनास्त्विह।<br/>दात्यूहरतिविक्रन्दैः पुंस्कोकिलरुतैरपि॥ 4.1.28॥</div>
                <div class="vyakhya" id="RAM_k04_S001_V028_B001">तथास्या इह कूले शकुनाश्च प्रमुदिताः सन्ति । दात्यूहानां रतिसम्बन्धिनो विक्रन्दा दात्यूहरतिविक्रन्दास्तैः ।। 4.1.28 ।।</div><br/>
            </div>
            <div class="verse" type="shloka" id="RAM_k04_S001_V029">
                <div class="versetext" uvacha="Valmiki">स्वनन्ति पादपाश्चेमे ममानङ्गप्रदीपकाः।<br/>अशोकस्तबकाङ्गारः षट्पदस्वननिःस्वनः॥ 4.1.29॥</div>
                <div class="vyakhya" id="RAM_k04_S001_V029_B001">अशोकस्तबकरूपा अङ्गारा यस्य । अग्नेः सशब्दत्वादाह-- षट्पदस्वन एव निःस्वनो यस्य । पल्लवरूपा अर्चिषो यस्य ।। 4.1.29,30 ।।</div><br/>
            </div>
            <div class="verse" type="shloka" id="RAM_k04_S001_V030">
                <div class="versetext" uvacha="Valmiki">मां हि पल्लवताम्रार्चिर्वसन्ताग्निः प्रधक्ष्यति।<br/>नहि तां सूक्ष्मपक्ष्माक्षीं सुकेशीं मृदुभाषिणीम्॥ 4.1.30॥</div>
                <div class="vyakhya" id="RAM_k04_S001_V030_B001">अशोकस्तबकरूपा अङ्गारा यस्य । अग्नेः सशब्दत्वादाह-- षट्पदस्वन एव निःस्वनो यस्य । पल्लवरूपा अर्चिषो यस्य ।। 4.1.29,30 ।।</div><br/>
            </div>
            <div class="verse" type="shloka" id="RAM_k04_S001_V031">
                <div class="versetext" uvacha="Valmiki">अपश्यतो मे सौमित्रे जीवितेऽस्ति प्रयोजनम्।<br/>अयं हि रुचिरस्तस्याः कालो रुचिरकाननः॥ 4.1.31॥</div>
                <div class="vyakhya" id="RAM_k04_S001_V031_B001">अयं हीति । अयं कालो वसन्तकालस्तस्या मम दयिताया रुचिर इष्टः ।। 4.1.31 ।।</div><br/>
            </div>
            <div class="verse" type="shloka" id="RAM_k04_S001_V032">
                <div class="versetext" uvacha="Valmiki">कोकिलाकुलसीमान्तो दयिताया ममानघ।<br/>मन्मथायाससम्भूतो वसन्तगुणवर्धितः॥ 4.1.32॥</div>
                <div class="vyakhya" id="RAM_k04_S001_V032_B001">कोकिलैराकुलः सीम्नां वनसीम्नामन्तो मध्यप्रदेशो येन सः । मन्मथायासेन कामपीडया संभूतो जनितः वसन्तगुणैर्मन्दानिलपुष्पितकाननत्वादिरूपैर्वर्धितः प्रज्वलितः ।। 4.1.32 ।।</div><br/>
            </div>
            <div class="verse" type="shloka" id="RAM_k04_S001_V033">
                <div class="versetext" uvacha="Valmiki">अयं मां धक्ष्यति क्षिप्रं शोकाग्निर्नचिरादिव।<br/>अपश्यतस्तां वनितां पश्यतो रुचिरान् द्रुमान्॥ 4.1.33॥</div>
                <div class="vyakhya" id="RAM_k04_S001_V033_B001">न चिरादिवेदानीमेव । <span class="quote">अचिरादिव</span> इति पाठान्तरम् ।। 4.1.33 ।।</div><br/>
            </div>
            <div class="verse" type="shloka" id="RAM_k04_S001_V034">
                <div class="versetext" uvacha="Valmiki">ममायमात्मप्रभवो भूयस्त्वमुपयास्यति।<br/>अदृश्यमाना वैदेही शोकं वर्धयतीह मे॥ 4.1.34॥</div>
                <div class="vyakhya" id="RAM_k04_S001_V034_B001">आत्मप्रभवः कामः । भूयस्त्वं वैपुल्यम् ।। 4.1.34 ।।</div><br/>
            </div>
            <div class="verse" type="shloka" id="RAM_k04_S001_V035">
                <div class="versetext" uvacha="Valmiki">दृश्यमानो वसन्तश्च स्वेदसंसर्गदूषकः।<br/>मां हि सा मृगशावाक्षी चिन्ताशोकबलात्कृतम्॥ 4.1.35॥</div>
                <div class="vyakhya" id="RAM_k04_S001_V035_B001">स्वेदसंसर्गः कामविकारजस्तेन दूषयति मलिनीकरोति तादृशः । यद्वा तं दूषयति नाशयति मलयानिलसम्बन्धात्तादृशः । चिन्ताशोकाभ्यां बलात्कृतं बलात्कृतपीढम् ।। 4.1.35 ।।</div><br/>
            </div>
            <div class="verse" type="shloka" id="RAM_k04_S001_V036">
                <div class="versetext" uvacha="Valmiki">संतापयति सौमित्रे क्रूरश्चैत्रवनानिलः।<br/>अमी मयूराः शोभन्ते प्रनृत्यन्तस्ततस्ततः॥ 4.1.36॥</div>
                <div class="vyakhya" id="RAM_k04_S001_V036_B001">चैत्रसम्बन्धी वनानिलः ।। 4.1.36 ।।</div><br/>
            </div>
            <div class="verse" type="shloka" id="RAM_k04_S001_V037">
                <div class="versetext" uvacha="Valmiki">स्वैः पक्षैः पवनोद‍्धूतैर्गवाक्षैः स्फाटिकैरिव।<br/>शिखिनीभिः परिवृतास्त एते मदमूर्च्छिताः॥ 4.1.37॥</div>
                <div class="vyakhya" id="RAM_k04_S001_V037_B001">शिखिनीभिर्मयूरीभिः । मदमूर्च्छिता मत्ताः ।। 4.1.37 ।।</div><br/>
            </div>
            <div class="verse" type="shloka" id="RAM_k04_S001_V038">
                <div class="versetext" uvacha="Valmiki">मन्मथाभिपरीतस्य मम मन्मथवर्धनाः।<br/>पश्य लक्ष्मण नृत्यन्तं मयूरमुपनृत्यति॥ 4.1.38॥</div>
                <div class="vyakhya" id="RAM_k04_S001_V038_B001">अभिपरीतस्य व्याप्तस्य ।। 4.1.38 ।।</div><br/>
            </div>
            <div class="verse" type="shloka" id="RAM_k04_S001_V039">
                <div class="versetext" uvacha="Valmiki">शिखिनी मन्मथार्तैषा भर्तारं गिरिसानुनि।<br/>तामेव मनसा रामां मयूरोऽप्यनुधावति॥ 4.1.39॥</div>
                <div class="vyakhya" id="RAM_k04_S001_V039_B001">अनुधावति नृत्यप्रसङ्गेनाग्रे गताम् ।। 4.1.39 ।।</div><br/>
            </div>
            <div class="verse" type="shloka" id="RAM_k04_S001_V040">
                <div class="versetext" uvacha="Valmiki">वितत्य रुचिरौ पक्षौ रुतैरुपहसन्निव।<br/>मयूरस्य वने नूनं रक्षसा न हृता प्रिया॥ 4.1.40॥</div>
                <div class="vyakhya" id="RAM_k04_S001_V040_B001">रुतैरुपहसन्निव मामिति शेषः ।। 4.1.40 ।।</div><br/>
            </div>
            <div class="verse" type="shloka" id="RAM_k04_S001_V041">
                <div class="versetext" uvacha="Valmiki">तस्मान्नृत्यति रम्येषु वनेषु सह कान्तया।<br/>मम त्वयं विना वासः पुष्पमासे सुदुःसहः॥ 4.1.41॥</div>
                <div class="vyakhya" id="RAM_k04_S001_V041_B001">यतो न हृता तस्मान्नृत्यतीत्यर्थः । विना सीतां विनाऽयं मम पुष्पमासे चैत्रे वासः सुदुःसहः अतिपीडाजनकत्वात् ।। 4.1.41 ।।</div><br/>
            </div>
            <div class="verse" type="shloka" id="RAM_k04_S001_V042">
                <div class="versetext" uvacha="Valmiki">पश्य लक्ष्मण संरागस्तिर्यग्योनिगतेष्वपि।<br/>यदेषा शिखिनी कामाद् भर्तारमभिवर्तते॥ 4.1.42॥</div>
                <div class="vyakhya" id="RAM_k04_S001_V042_B001">नन्वेतावान्रागस्तवानुचितस्तत्राह पश्येति । संरागोऽतिशयितो रागः ।। 4.1.42,43 ।।</div><br/>
            </div>
            <div class="verse" type="shloka" id="RAM_k04_S001_V043">
                <div class="versetext" uvacha="Valmiki">ममाप्येवं विशालाक्षी जानकी जातसम्भ्रमा।<br/>मदनेनाभिवर्तेत यदि नापहृता भवेत्॥ 4.1.43॥</div>
                <div class="vyakhya" id="RAM_k04_S001_V043_B001">नन्वेतावान्रागस्तवानुचितस्तत्राह पश्येति । संरागोऽतिशयितो रागः ।। 4.1.42,43 ।।</div><br/>
            </div>
            <div class="verse" type="shloka" id="RAM_k04_S001_V044">
                <div class="versetext" uvacha="Valmiki">पश्य लक्ष्मण पुष्पाणि निष्फलानि भवन्ति मे।<br/>पुष्पभारसमृद्धानां वनानां शिशिरात्यये॥ 4.1.44॥</div>
                <div class="vyakhya" id="RAM_k04_S001_V044_B001">वन्यानि पुष्पाणि मे सीतावियोगाद्भोगसाधनत्वाभावान्निष्फलानि भवन्ति ।। 4.1.44 ।।</div><br/>
            </div>
            <div class="verse" type="shloka" id="RAM_k04_S001_V045">
                <div class="versetext" uvacha="Valmiki">रुचिराण्यपि पुष्पाणि पादपानामतिश्रिया।<br/>निष्फलानि महीं यान्ति समं मधुकरोत्करैः॥ 4.1.45॥</div>
                <div class="vyakhya" id="RAM_k04_S001_V045_B001">उक्तस्यैव विवरणं पुष्पाणीत्यादि । अतिश्रिया रुचिराणीत्यन्वयः । मधुकरोत्करैर्मधुकरसमूहैः ।। 4.1.45 ।।</div><br/>
            </div>
            <div class="verse" type="shloka" id="RAM_k04_S001_V046">
                <div class="versetext" uvacha="Valmiki">नदन्ति कामं शकुना मुदिताः सङ्घशः कलम्।<br/>आह्वयन्त इवान्योन्यं कामोन्मादकरा मम॥ 4.1.46॥</div>
                <div class="vyakhya" id="RAM_k04_S001_V046_B001">आह्वयन्त इव नदन्तीत्यन्वयः ।। 4.1.46 ।।</div><br/>
            </div>
            <div class="verse" type="shloka" id="RAM_k04_S001_V047">
                <div class="versetext" uvacha="Valmiki">वसन्तो यदि तत्रापि यत्र मे वसति प्रिया।<br/>नूनं परवशा सीता सापि शोचत्यहं यथा॥ 4.1.47॥</div>
                <div class="vyakhya" id="RAM_k04_S001_V047_B001">यदि सीतावासदेशेऽपि वसन्तोऽस्ति तदा मद्वदेव सापि शोचति सामग्र्याः समत्वात् ।। 4.1.47 ।।</div><br/>
            </div>
            <div class="verse" type="shloka" id="RAM_k04_S001_V048">
                <div class="versetext" uvacha="Valmiki">नूनं न तु वसन्तस्तं देशं स्पृशति यत्र सा।<br/>कथं ह्यसितपद्माक्षी वर्तयेत् सा मया विना॥ 4.1.48॥</div>
                <div class="vyakhya" id="RAM_k04_S001_V048_B001">यद्यपि तत्र वसन्तो न भवेत्कदाचित्, तथापि मया विना सा कथं वर्तयेज्जीवेत् । मद्विरह एव तन्नाशे पर्याप्त इति भावः ।। 4.1.48 ।।</div><br/>
            </div>
            <div class="verse" type="shloka" id="RAM_k04_S001_V049">
                <div class="versetext" uvacha="Valmiki">अथवा वर्तते तत्र वसन्तो यत्र मे प्रिया।<br/>किं करिष्यति सुश्रोणी सा तु निर्भर्त्सिता परैः॥ 4.1.49॥</div>
                <div class="vyakhya" id="RAM_k04_S001_V049_B001">अथवा वर्तते तत्र वसन्तस्तथापि परैः शत्रुभिः पीडिता यतः सा, अतस्तस्या वसन्तः किं करिष्यति । परकृतपीडासत्त्वे कामपीडानवकाशादिति भाव इति प्राञ्चः । परे तु तत्र वसन्तो नास्त्येव । तत्सत्त्वे मया विना सा कथं तत्र तिष्ठेत् । आगतैव स्यादित्यर्थः । तदेव सूचयन्नाह अथवेति । परनिर्भर्त्सनवशान्नायातीत्याशय इत्याहुः ।। 4.1.49 ।।</div><br/>
            </div>
            <div class="verse" type="shloka" id="RAM_k04_S001_V050">
                <div class="versetext" uvacha="Valmiki">श्यामा पद्मपलाशाक्षी मृदुभाषा च मे प्रिया।<br/>नूनं वसन्तमासाद्य परित्यक्ष्यति जीवितम्॥ 4.1.50॥</div>
                <div class="vyakhya" id="RAM_k04_S001_V050_B001">सर्वथा तस्याः कामपीडया नाश एव प्राप्त इत्याह श्यामेति ।। 4.1.50 ।।</div><br/>
            </div>
            <div class="verse" type="shloka" id="RAM_k04_S001_V051">
                <div class="versetext" uvacha="Valmiki">दृढं हि हृदये बुद्धिर्मम सम्परिवर्तते।<br/>नालं वर्तयितुं सीता साध्वी मद्विरहं गता॥ 4.1.51॥</div>
                <div class="vyakhya" id="RAM_k04_S001_V051_B001">तदेव विवृणोति-- दृढमिति । साध्वी सीता मद्विरहं गता संप्राप्ता, वसन्तसत्त्वेऽसत्वे वा सर्वथा वर्तयितुं जीवितुं नालं न समर्था ।। 4.1.51 ।।</div><br/>
            </div>
            <div class="verse" type="shloka" id="RAM_k04_S001_V052">
                <div class="versetext" uvacha="Valmiki">मयि भावो हि वैदेह्यास्तत्त्वतो विनिवेशितः।<br/>ममापि भावः सीतायां सर्वथा विनिवेशितः॥ 4.1.52॥</div>
                <div class="vyakhya" id="RAM_k04_S001_V052_B001">एवंनिश्चयकारणं परस्परानुरागसाम्यं दर्शयति मयि भाव इति ।। 4.1.52 ।।</div><br/>
            </div>
            <div class="verse" type="shloka" id="RAM_k04_S001_V053">
                <div class="versetext" uvacha="Valmiki">एष पुष्पवहो वायुः सुखस्पर्शो हिमावहः।<br/>तां विचिन्तयतः कान्तां पावकप्रतिमो मम॥ 4.1.53॥</div>
                <div class="vyakhya" id="RAM_k04_S001_V053_B001">हिमावहोऽपि पावकप्रतिमोऽत्युष्ण इति विरोधाभासः ।। 4.1.53 ।।</div><br/>
            </div>
            <div class="verse" type="shloka" id="RAM_k04_S001_V054">
                <div class="versetext" uvacha="Valmiki">सदा सुखमहं मन्ये यं पुरा सह सीतया।<br/>मारुतः स विना सीतां शोकसंजननो मम॥ 4.1.54॥</div>
                <div class="vyakhya" id="RAM_k04_S001_V054_B001">यं वायुं सीतया सह स्थितिकाले सदा सुखं मन्ये इत्यन्वयः ।। 4.1.54 ।।</div><br/>
            </div>
            <div class="verse" type="shloka" id="RAM_k04_S001_V055">
                <div class="versetext" uvacha="Valmiki">तां विनाथ विहङ्गोऽसौ पक्षी प्रणदितस्तदा।<br/>वायसः पादपगतः प्रहृष्टमभिकूजति॥ 4.1.55॥</div>
                <div class="vyakhya" id="RAM_k04_S001_V055_B001">तदा सीतासंयोगकालेऽसौ वायसः पक्षी विहङ्ग आकाशगः सन्प्रणदितस्तेन च तद्वियोगं सूचितवानित्याशयः । अथ तां विना तद्वियोगावस्थायां पादपगतः प्रहृष्टमभिकूजति तेन तत्संयोगं सूचयतीत्याशयः । तदेव विवृणोति विहगः सन्प्रतिहारकः । अपहारक इत्यर्थः । तु इदानीं तु स पक्षी तस्याः समीपं मां नेष्यतीत्यर्थः । कतकस्तु-- <span class="quote">पक्षी प्रणदितस्तथा</span> इति, <span class="quote">विहगः प्रीतिकारकः</span> इति च प्राचीनः पाठः । असौ पक्षी तथाऽतिसुखं यथा भवति तथा विहगः सन्नाकाशगः प्रणदितो नादं कृतवान् । अस्य पूर्वमिति शेषः । तत्संयोगकाले इत्यर्थः । अथेदानीं तां विना तद्वियोगकाले । अन्यथेति शेषः । दुःखनाद इत्यर्थः । अथ कञ्चिच्छकुनमाह-- पादपगतो वायसः प्रहृष्टं यथा कूजति । एष विहग एवंनादविशिष्टो विहगो वायसो यत्र सीता तिष्ठति तत्र तस्याः प्रीतिकारकोऽतिपीडाभावसूचकः । मां तु मां च तस्याः समीपं तत्समीपगमनद्वारमुपनेष्यत्युपस्थापयिष्यतीत्यर्थ इत्याह ।। 4.1.55,56 ।।</div><br/>
            </div>
            <div class="verse" type="shloka" id="RAM_k04_S001_V056">
                <div class="versetext" uvacha="Valmiki">एष वै तत्र वैदेह्या विहगः प्रतिहारकः।<br/>पक्षी मां तु विशालाक्ष्याः समीपमुपनेष्यति॥ 4.1.56॥</div>
                <div class="vyakhya" id="RAM_k04_S001_V056_B001">तदा सीतासंयोगकालेऽसौ वायसः पक्षी विहङ्ग आकाशगः सन्प्रणदितस्तेन च तद्वियोगं सूचितवानित्याशयः । अथ तां विना तद्वियोगावस्थायां पादपगतः प्रहृष्टमभिकूजति तेन तत्संयोगं सूचयतीत्याशयः । तदेव विवृणोति विहगः सन्प्रतिहारकः । अपहारक इत्यर्थः । तु इदानीं तु स पक्षी तस्याः समीपं मां नेष्यतीत्यर्थः । कतकस्तु-- <span class="quote">पक्षी प्रणदितस्तथा</span> इति, <span class="quote">विहगः प्रीतिकारकः</span> इति च प्राचीनः पाठः । असौ पक्षी तथाऽतिसुखं यथा भवति तथा विहगः सन्नाकाशगः प्रणदितो नादं कृतवान् । अस्य पूर्वमिति शेषः । तत्संयोगकाले इत्यर्थः । अथेदानीं तां विना तद्वियोगकाले । अन्यथेति शेषः । दुःखनाद इत्यर्थः । अथ कञ्चिच्छकुनमाह-- पादपगतो वायसः प्रहृष्टं यथा कूजति । एष विहग एवंनादविशिष्टो विहगो वायसो यत्र सीता तिष्ठति तत्र तस्याः प्रीतिकारकोऽतिपीडाभावसूचकः । मां तु मां च तस्याः समीपं तत्समीपगमनद्वारमुपनेष्यत्युपस्थापयिष्यतीत्यर्थ इत्याह ।। 4.1.55,56 ।।</div><br/>
            </div>
            <div class="verse" type="shloka" id="RAM_k04_S001_V057">
                <div class="versetext" uvacha="Valmiki">पश्य लक्ष्मण संनादं वने मदविवर्धनम्।<br/>पुष्पिताग्रेषु वृक्षेषु द्विजानामवकूजताम्॥ 4.1.57॥</div>
                <div class="vyakhya" id="RAM_k04_S001_V057_B001">पुनः कामपीडां नाटयति-- पश्येति । शृण्वित्यर्थः । अवकूजतां शब्दं कुर्वताम् ।। 4.1.57 ।।</div><br/>
            </div>
            <div class="verse" type="shloka" id="RAM_k04_S001_V058">
                <div class="versetext" uvacha="Valmiki">विक्षिप्तां पवनेनैतामसौ तिलकमञ्जरीम्।<br/>षट्पदः सहसाभ्येति मदोद‍्धूतामिव प्रियाम्॥ 4.1.58॥</div>
                <div class="vyakhya" id="RAM_k04_S001_V058_B001">मदोद्धूतां मदेन स्खलन्तीम् ।। 4.1.58,59 ।।</div><br/>
            </div>
            <div class="verse" type="shloka" id="RAM_k04_S001_V059">
                <div class="versetext" uvacha="Valmiki">कामिनामयमत्यन्तमशोकः शोकवर्धनः।<br/>स्तबकैः पवनोत्क्षिप्तैस्तर्जयन्निव मां स्थितः॥ 4.1.59॥</div>
                <div class="vyakhya" id="RAM_k04_S001_V059_B001">मदोद्धूतां मदेन स्खलन्तीम् ।। 4.1.58,59 ।।</div><br/>
            </div>
            <div class="verse" type="shloka" id="RAM_k04_S001_V060">
                <div class="versetext" uvacha="Valmiki">अमी लक्ष्मण दृश्यन्ते चूताः कुसुमशालिनः।<br/>विभ्रमोत्सिक्तमनसः साङ्गरागा नरा इव॥ 4.1.60॥</div>
                <div class="vyakhya" id="RAM_k04_S001_V060_B001">विभ्रमोत्सिक्तमनसः शृङ्गारोद्रिक्तचित्ताः ।। 4.1.60 ।।</div><br/>
            </div>
            <div class="verse" type="shloka" id="RAM_k04_S001_V061">
                <div class="versetext" uvacha="Valmiki">सौमित्रे पश्य पम्पायाश्चित्रासु वनराजिषु।<br/>किंनरा नरशार्दूल विचरन्ति यतस्ततः॥ 4.1.61॥</div>
                <div class="vyakhya" id="RAM_k04_S001_V061_B001">विचरन्ति किंनरीभिः सहेति शेषः । स्वनायिकासहितनायकान्तरदर्शनमुद्दीपनम् ।। 4.1.61 ।।</div><br/>
            </div>
            <div class="verse" type="shloka" id="RAM_k04_S001_V062">
                <div class="versetext" uvacha="Valmiki">इमानि शुभगन्धीनि पश्य लक्ष्मण सर्वशः।<br/>नलिनानि प्रकाशन्ते जले तरुणसूर्यवत्॥ 4.1.62॥</div>
                <div class="vyakhya" id="RAM_k04_S001_V062_B001">नलिनान्यत्र रक्तकमलानि ।। 4.1.62 ।।</div><br/>
            </div>
            <div class="verse" type="shloka" id="RAM_k04_S001_V063">
                <div class="versetext" uvacha="Valmiki">एषा प्रसन्नसलिला पद्मनीलोत्पलायुता।<br/>हंसकारण्डवाकीर्णा पम्पा सौगन्धिकायुता॥ 4.1.63॥</div>
                <div class="vyakhya" id="RAM_k04_S001_V063_B001">नीलोत्पलैरासमन्ताद्युतः ।। 4.1.63 ।।</div><br/>
            </div>
            <div class="verse" type="shloka" id="RAM_k04_S001_V064">
                <div class="versetext" uvacha="Valmiki">जले तरुणसूर्याभैः षट्पदाहतकेसरैः।<br/>पङ्कजैः शोभते पम्पा समन्तादभिसंवृता॥ 4.1.64॥</div>
                <div class="vyakhya" id="RAM_k04_S001_V064_B001">जले षट्पदाहतकेसरैर्जले भ्रमरपतितपुष्पधूलिभिरभिसंवृता व्याप्ता शोभते ।। 4.1.64 ।।</div><br/>
            </div>
            <div class="verse" type="shloka" id="RAM_k04_S001_V065">
                <div class="versetext" uvacha="Valmiki">चक्रवाकयुता नित्यं चित्रप्रस्थवनान्तरा।<br/>मातङ्गमृगयूथैश्च शोभते सलिलार्थिभिः॥ 4.1.65॥</div>
                <div class="vyakhya" id="RAM_k04_S001_V065_B001">चित्रप्रस्थानि चित्रप्रदेशानि वनान्तराणि यस्याः सा ।। 4.1.65 ।।</div><br/>
            </div>
            <div class="verse" type="shloka" id="RAM_k04_S001_V066">
                <div class="versetext" uvacha="Valmiki">पवनाहतवेगाभिरूर्मिभिर्विमलेऽम्भसि।<br/>पङ्कजानि विराजन्ते ताड्यमानानि लक्ष्मण॥ 4.1.66॥</div>
                <div class="vyakhya" id="RAM_k04_S001_V066_B001">पवनाहतवेगाभिः पवनाघातजनितवेगाभिः । अम्भसि पङ्कजानि विराजन्त इत्यन्वयः ।। 4.1.66 ।।</div><br/>
            </div>
            <div class="verse" type="shloka" id="RAM_k04_S001_V067">
                <div class="versetext" uvacha="Valmiki">पद्मपत्रविशालाक्षीं सततं प्रियपङ्कजाम्।<br/>अपश्यतो मे वैदेहीं जीवितं नाभिरोचते॥ 4.1.67॥</div>
                <div class="vyakhya" id="RAM_k04_S001_V067_B001">अपश्यतो मे । आत्मने इति शेषः । यद्वा कर्तुः शेषत्वविवक्षायां मे इति षष्ठी ।। 4.1.67 ।।</div><br/>
            </div>
            <div class="verse" type="shloka" id="RAM_k04_S001_V068">
                <div class="versetext" uvacha="Valmiki">अहो कामस्य वामत्वं यो गतामपि दुर्लभाम्।<br/>स्मारयिष्यति कल्याणीं कल्याणतरवादिनीम्॥ 4.1.68॥</div>
                <div class="vyakhya" id="RAM_k04_S001_V068_B001">वामत्वं कौटिल्यं गतः । वियुक्तां दुर्लभामद्याप्राप्यां स्मारयिष्यति स्मारयतीत्यर्थः । चित्तवैकल्यबोधनद्वारान्यथाप्रयोगो विरहपरिपोषाय ।। 4.1.68 ।।</div><br/>
            </div>
            <div class="verse" type="shloka" id="RAM_k04_S001_V069">
                <div class="versetext" uvacha="Valmiki">शक्यो धारयितुं कामो भवेदभ्यागतो मया।<br/>यदि भूयो वसन्तो मां न हन्यात् पुष्पितद्रुमः॥ 4.1.69॥</div>
                <div class="vyakhya" id="RAM_k04_S001_V069_B001">कामः कामकृततापः । भूयोऽधिकम् ।। 4.1.69 ।।</div><br/>
            </div>
            <div class="verse" type="shloka" id="RAM_k04_S001_V070">
                <div class="versetext" uvacha="Valmiki">यानि स्म रमणीयानि तया सह भवन्ति मे।<br/>तान्येवारमणीयानि जायन्ते मे तया विना॥ 4.1.70॥</div>
                <div class="vyakhya" id="RAM_k04_S001_V070_B001">रमणीयानि भवन्ति स्म ।। 4.1.70 ।।</div><br/>
            </div>
            <div class="verse" type="shloka" id="RAM_k04_S001_V071">
                <div class="versetext" uvacha="Valmiki">पद्मकोशपलाशानि द्रष्टुं दृष्टिर्हि मन्यते।<br/>सीताया नेत्रकोशाभ्यां सदृशानीति लक्ष्मण॥ 4.1.71॥</div>
                <div class="vyakhya" id="RAM_k04_S001_V071_B001">पद्मकोशस्य पलाशानि दलानि कामोद्दीपकान्यपि तन्नेत्रकोशाभ्यां तन्नेत्रपुटाभ्यां सदृशानीति द्रुष्टुं दृष्टिर्मन्यत इत्यर्थः ।। 4.1.71 ।।</div><br/>
            </div>
            <div class="verse" type="shloka" id="RAM_k04_S001_V072">
                <div class="versetext" uvacha="Valmiki">पद्मकेसरसंसृष्टो वृक्षान्तरविनिःसृतः।<br/>निःश्वास इव सीताया वाति वायुर्मनोहरः॥ 4.1.72॥</div>
                <div class="vyakhya" id="RAM_k04_S001_V072_B001">पद्मकेसरेत्यादिना शैत्यसौरभ्ये वृक्षान्तरेत्यादिना मान्द्यम् ।। 4.1.72,74 ।।</div><br/>
            </div>
            <div class="verse" type="shloka" id="RAM_k04_S001_V073">
                <div class="versetext" uvacha="Valmiki">सौमित्रे पश्य पम्पाया दक्षिणे गिरिसानुषु।<br/>पुष्पितां कर्णिकारस्य यष्टिं परमशोभिताम्॥ 4.1.73॥</div>
                <div class="vyakhya" id="RAM_k04_S001_V073_B001">पद्मकेसरेत्यादिना शैत्यसौरभ्ये वृक्षान्तरेत्यादिना मान्द्यम् ।। 4.1.72,74 ।।</div><br/>
            </div>
            <div class="verse" type="shloka" id="RAM_k04_S001_V074">
                <div class="versetext" uvacha="Valmiki">अधिकं शैलराजोऽयं धातुभिस्तु विभूषितः।<br/>विचित्रं सृजते रेणुं वायुवेगविघट्टितम्॥ 4.1.74॥</div>
                <div class="vyakhya" id="RAM_k04_S001_V074_B001">पद्मकेसरेत्यादिना शैत्यसौरभ्ये वृक्षान्तरेत्यादिना मान्द्यम् ।। 4.1.72,74 ।।</div><br/>
            </div>
            <div class="verse" type="shloka" id="RAM_k04_S001_V075">
                <div class="versetext" uvacha="Valmiki">गिरिप्रस्थास्तु सौमित्रे सर्वतः सम्प्रपुष्पितैः।<br/>निष्पत्रैः सर्वतो रम्यैः प्रदीप्ता इव किंशुकैः॥ 4.1.75॥</div>
                <div class="vyakhya" id="RAM_k04_S001_V075_B001">किंशुकैः प्रदीप्ता इवेत्यन्वयः ।। 4.1.75 ।।</div><br/>
            </div>
            <div class="verse" type="shloka" id="RAM_k04_S001_V076">
                <div class="versetext" uvacha="Valmiki">पम्पातीररुहाश्चेमे संसिक्ता मधुगन्धिनः।<br/>मालतीमल्लिकापद्मकरवीराश्च पुष्पिताः॥ 4.1.76॥</div>
                <div class="vyakhya" id="RAM_k04_S001_V076_B001">पम्पातीररुहास्तत्तीरवृक्षाः संसिक्तास्तज्जलसेकेन वर्धिताः । मालती जातिः ।। 4.1.76 ।।</div><br/>
            </div>
            <div class="verse" type="shloka" id="RAM_k04_S001_V077">
                <div class="versetext" uvacha="Valmiki">केतक्यः सिन्दुवाराश्च वासन्त्यश्च सुपुष्पिताः।<br/>माधव्यो गन्धपूर्णाश्च कुन्दगुल्माश्च सर्वशः॥ 4.1.77॥</div>
                <div class="vyakhya" id="RAM_k04_S001_V077_B001">वासन्ती हेमपुष्पिका ।। 4.1.77 ।।</div><br/>
            </div>
            <div class="verse" type="shloka" id="RAM_k04_S001_V078">
                <div class="versetext" uvacha="Valmiki">चिरिबिल्वा मधूकाश्च वञ्जुला बकुलास्तथा।<br/>चम्पकास्तिलकाश्चैव नागवृक्षाश्च पुष्पिताः॥ 4.1.78॥</div>
                <div class="vyakhya" id="RAM_k04_S001_V078_B001">चिरिबिल्वो नक्तमालः ।। 4.1.78 ।।</div><br/>
            </div>
            <div class="verse" type="shloka" id="RAM_k04_S001_V079">
                <div class="versetext" uvacha="Valmiki">पद्मकाश्चैव शोभन्ते नीलाशोकाश्च पुष्पिताः।<br/>लोध्राश्च गिरिपृष्ठेषु सिंहकेसरपिञ्जराः॥ 4.1.79॥</div>
                <div class="vyakhya" id="RAM_k04_S001_V079_B001">पद्मका गन्धवृक्षविशेषाः । सिंहकेसरा पिञ्जरा यैस्ते ।। 4.1.79 ।।</div><br/>
            </div>
            <div class="verse" type="shloka" id="RAM_k04_S001_V080">
                <div class="versetext" uvacha="Valmiki">अङ्कोलाश्च कुरण्टाश्च चूर्णकाः पारिभद्रकाः।<br/>चूताः पाटलयश्चापि कोविदाराश्च पुष्पिताः॥ 4.1.80॥</div>
                <div class="vyakhya" id="RAM_k04_S001_V080_B001">चूर्णकाः शाल्मलीविशेषाः पारिभद्रको मन्दारः ।। 4.1.80 ।।</div><br/>
            </div>
            <div class="verse" type="shloka" id="RAM_k04_S001_V081">
                <div class="versetext" uvacha="Valmiki">मुचुकुन्दार्जुनाश्चैव दृश्यन्ते गिरिसानुषु।<br/>केतकोद्दालकाश्चैव शिरीषाः शिंशपा धवाः॥ 4.1.81॥</div>
                <div class="vyakhya" id="RAM_k04_S001_V081_B001">मुचुकुन्दाः । <span class="quote">मुचिलिन्दाः</span> इति पाठान्तरम् ।। 4.1.81,82 ।।</div><br/>
            </div>
            <div class="verse" type="shloka" id="RAM_k04_S001_V082">
                <div class="versetext" uvacha="Valmiki">शाल्मल्यः किंशुकाश्चैव रक्ताः कुरबकास्तथा।<br/>तिनिशा नक्तमालाश्च चन्दनाः स्यन्दनास्तथा॥ 4.1.82॥</div>
                <div class="vyakhya" id="RAM_k04_S001_V082_B001">मुचुकुन्दाः । <span class="quote">मुचिलिन्दाः</span> इति पाठान्तरम् ।। 4.1.81,82 ।।</div><br/>
            </div>
            <div class="verse" type="shloka" id="RAM_k04_S001_V083">
                <div class="versetext" uvacha="Valmiki">हिन्तालास्तिलकाश्चैव नागवृक्षाश्च पुष्पिताः।<br/>पुष्पितान् पुष्पिताग्राभिर्लताभिः परिवेष्टितान्॥ 4.1.83॥</div>
                <div class="vyakhya" id="RAM_k04_S001_V083_B001">पुष्पिताः सन्तीति शेषः । तान्पश्येत्याह-- पुष्पितानिति । समासोक्त्यलङ्कारः ।। 4.1.83 ।।</div><br/>
            </div>
            <div class="verse" type="shloka" id="RAM_k04_S001_V084">
                <div class="versetext" uvacha="Valmiki">द्रुमान् पश्येह सौमित्रे पम्पाया रुचिरान् बहून्।<br/>वातविक्षिप्तविटपान् यथासन्नान् द्रुमानिमान्॥ 4.1.84॥</div>
                <div class="vyakhya" id="RAM_k04_S001_V084_B001">तानेवोपमामुखेनोपपादयति-- वातेति ।। 4.1.84,85 ।।</div><br/>
            </div>
            <div class="verse" type="shloka" id="RAM_k04_S001_V085">
                <div class="versetext" uvacha="Valmiki">लताः समनुवर्तन्ते मत्ता इव वरस्त्रियः।<br/>पादपात् पादपं गच्छन् शैलाच्छैलं वनाद् वनम्॥ 4.1.85॥</div>
                <div class="vyakhya" id="RAM_k04_S001_V085_B001">तानेवोपमामुखेनोपपादयति-- वातेति ।। 4.1.84,85 ।।</div><br/>
            </div>
            <div class="verse" type="shloka" id="RAM_k04_S001_V086">
                <div class="versetext" uvacha="Valmiki">वाति नैकरसास्वादसम्मोदित इवानिलः।<br/>केचित् पर्याप्तकुसुमाः पादपा मधुगन्धिनः॥ 4.1.86॥</div>
                <div class="vyakhya" id="RAM_k04_S001_V086_B001">नैकरसास्वादसंमोदित इवानेकरसास्वादेन जातहर्ष इव ।। 4.1.86 ।।</div><br/>
            </div>
            <div class="verse" type="shloka" id="RAM_k04_S001_V087">
                <div class="versetext" uvacha="Valmiki">केचिन्मुकुलसंवीताः श्यामवर्णा इवाबभुः।<br/>इदं मृष्टमिदं स्वादु प्रफुल्लमिदमित्यपि॥ 4.1.87॥</div>
                <div class="vyakhya" id="RAM_k04_S001_V087_B001">मधुलिप्सया पुष्पात्पुष्पान्तरं गच्छन् । उत्प्रेक्षते इदं मृष्टमिति । मृष्टं मधुरम् ।। 4.1.87,88 ।।</div><br/>
            </div>
            <div class="verse" type="shloka" id="RAM_k04_S001_V088">
                <div class="versetext" uvacha="Valmiki">रागरक्तो मधुकरः कुसुमेष्वेव लीयते।<br/>निलीय पुनरुत्पत्य सहसान्यत्र गच्छति।<br/>मधुलुब्धो मधुकरः पम्पातीरद्रुमेष्वसौ॥ 4.1.88॥</div>
                <div class="vyakhya" id="RAM_k04_S001_V088_B001">मधुलिप्सया पुष्पात्पुष्पान्तरं गच्छन् । उत्प्रेक्षते इदं मृष्टमिति । मृष्टं मधुरम् ।। 4.1.87,88 ।।</div><br/>
            </div>
            <div class="verse" type="shloka" id="RAM_k04_S001_V089">
                <div class="versetext" uvacha="Valmiki">इयं कुसुमसंघातैरुपस्तीर्णा सुखाकृता।<br/>स्वयं निपतितैर्भूमिः शयनप्रस्तरैरिव॥ 4.1.89॥</div>
                <div class="vyakhya" id="RAM_k04_S001_V089_B001">स्वयं निपतितैः कुसुमसमूहैरुपस्तीर्णेयं भूमिः शयनप्रस्तरैः शयनार्थतल्पप्रसरणैरिव सुखाकृता सुखकरी । <span class="quote">सुखप्रियादानुलोम्ये</span> इति डाच् ।। 4.1.89 ।।</div><br/>
            </div>
            <div class="verse" type="shloka" id="RAM_k04_S001_V090">
                <div class="versetext" uvacha="Valmiki">विविधा विविधैः पुष्पैस्तैरेव नगसानुषु।<br/>विस्तीर्णाः पीतरक्ताभाः सौमित्रे प्रस्तराः कृताः॥ 4.1.90॥</div>
                <div class="vyakhya" id="RAM_k04_S001_V090_B001">विविधैस्तैः पुष्पैर्नगसानुषु विस्तीर्णाः पीतरक्ताभाः, अत एव विविधाः प्रस्तराः शय्याः कृता इत्युत्प्रेक्षा ।। 4.1.90 ।।</div><br/>
            </div>
            <div class="verse" type="shloka" id="RAM_k04_S001_V091">
                <div class="versetext" uvacha="Valmiki">हिमान्ते पश्य सौमित्रे वृक्षाणां पुष्पसम्भवम्।<br/>पुष्पमासे हि तरवः संघर्षादिव पुष्पिताः॥ 4.1.91॥</div>
                <div class="vyakhya" id="RAM_k04_S001_V091_B001">हिमान्ते शिशिरान्ते । पुष्पमासे चैत्रे सङ्घर्षः स्पर्धा ।। 4.1.91 ।।</div><br/>
            </div>
            <div class="verse" type="shloka" id="RAM_k04_S001_V092">
                <div class="versetext" uvacha="Valmiki">आह्वयन्त इवान्योन्यं नगाः षट्पदनादिताः।<br/>कुसुमोत्तंसविटपाः शोभन्ते बहु लक्ष्मण॥ 4.1.92॥</div>
                <div class="vyakhya" id="RAM_k04_S001_V092_B001">नगा वृक्षाः विटपाः शाखाः कुसुमयुक्तशाखावन्त इत्यर्थः ।। 4.1.92 ।।</div><br/>
            </div>
            <div class="verse" type="shloka" id="RAM_k04_S001_V093">
                <div class="versetext" uvacha="Valmiki">एष कारण्डवः पक्षी विगाह्य सलिलं शुभम्।<br/>रमते कान्तया सार्धं काममुद्दीपयन्निव॥ 4.1.93॥</div>
                <div class="vyakhya" id="RAM_k04_S001_V093_B001">उद्दीपयन्निव ममेति शेषः ।। 4.1.93 ।।</div><br/>
            </div>
            <div class="verse" type="shloka" id="RAM_k04_S001_V094">
                <div class="versetext" uvacha="Valmiki">मन्दाकिन्यास्तु यदिदं रूपमेतन्मनोरमम्।<br/>स्थाने जगति विख्याता गुणास्तस्या मनोरमाः॥ 4.1.94॥</div>
                <div class="vyakhya" id="RAM_k04_S001_V094_B001">मन्दाकिन्यास्तत्सदृशपम्पायाः । अतिशयोक्तिरत्र । यत इदं मनोरममतो यज्जगति तस्या गुणा विख्याता एतत्स्थाने युक्तमित्यर्थः ।। 4.1.94 ।।</div><br/>
            </div>
            <div class="verse" type="shloka" id="RAM_k04_S001_V095">
                <div class="versetext" uvacha="Valmiki">यदि दृश्येत सा साध्वी यदि चेह वसेमहि।<br/>स्पृहयेयं न शक्राय नायोध्यायै रघूत्तम॥ 4.1.95॥</div>
                <div class="vyakhya" id="RAM_k04_S001_V095_B001">वसेमहि तया सहेति शेषः । शक्राय शक्रपदप्राप्तये ।। 4.1.95 ।।</div><br/>
            </div>
            <div class="verse" type="shloka" id="RAM_k04_S001_V096">
                <div class="versetext" uvacha="Valmiki">न ह्येवं रमणीयेषु शाद्वलेषु तया सह।<br/>रमतो मे भवेच्चिन्ता न स्पृहान्येषु वा भवेत्॥ 4.1.96॥</div>
                <div class="vyakhya" id="RAM_k04_S001_V096_B001">उक्तमेवानुरागातिशयेन पुनराह नहीति । अन्येषु सुखान्तरेषु ।। 4.1.96,97 ।।</div><br/>
            </div>
            <div class="verse" type="shloka" id="RAM_k04_S001_V097">
                <div class="versetext" uvacha="Valmiki">अमी हि विविधैः पुष्पैस्तरवो विविधच्छदाः।<br/>काननेऽस्मिन् विना कान्तां चिन्तामुत्पादयन्ति मे॥ 4.1.97॥</div>
                <div class="vyakhya" id="RAM_k04_S001_V097_B001">उक्तमेवानुरागातिशयेन पुनराह नहीति । अन्येषु सुखान्तरेषु ।। 4.1.96,97 ।।</div><br/>
            </div>
            <div class="verse" type="shloka" id="RAM_k04_S001_V098">
                <div class="versetext" uvacha="Valmiki">पश्य शीतजलां चेमां सौमित्रे पुष्करायुताम्।<br/>चक्रवाकानुचरितां कारण्डवनिषेविताम्॥ 4.1.98॥</div>
                <div class="vyakhya" id="RAM_k04_S001_V098_B001">इमां पम्पाम् । पुष्करैरासमन्ताद्युताम् ।। 4.1.98,99 ।।</div><br/>
            </div>
            <div class="verse" type="shloka" id="RAM_k04_S001_V099">
                <div class="versetext" uvacha="Valmiki">प्लवैः क्रौञ्चैश्च सम्पूर्णां महामृगनिषेविताम्।<br/>अधिकं शोभते पम्पा विकूजद्भिर्विहंगमैः॥ 4.1.99॥</div>
                <div class="vyakhya" id="RAM_k04_S001_V099_B001">इमां पम्पाम् । पुष्करैरासमन्ताद्युताम् ।। 4.1.98,99 ।।</div><br/>
            </div>
            <div class="verse" type="shloka" id="RAM_k04_S001_V0100">
                <div class="versetext" uvacha="Valmiki">दीपयन्तीव मे कामं विविधा मुदिता द्विजाः।<br/>श्यामां चन्द्रमुखीं स्मृत्वा प्रियां पद्मनिभेक्षणाम्॥ 4.1.100॥</div>
                <div class="vyakhya" id="RAM_k04_S001_V0100_B001">स्मृत्वा स्मारयित्वा दीपयन्तीवेत्यन्वयः ।। 4.1.100 ।।</div><br/>
            </div>
            <div class="verse" type="shloka" id="RAM_k04_S001_V0101">
                <div class="versetext" uvacha="Valmiki">पश्य सानुषु चित्रेषु मृगीभिः सहितान् मृगान्।<br/>मां पुनर्मृगशावाक्ष्या वैदेह्या विरहीकृतम्।<br/>व्यथयन्तीव मे चित्तं संचरन्तस्ततस्ततः॥ 4.1.101॥</div>
                <div class="vyakhya" id="RAM_k04_S001_V0101_B001">विरहीकृतं विरहितं कृतम् । पश्येत्यनुकर्षः । सञ़्चरन्तः मृगीभिः सहिता मृगाः इति शेषः ।। 4.1.101,102 ।।</div><br/>
            </div>
            <div class="verse" type="shloka" id="RAM_k04_S001_V0102">
                <div class="versetext" uvacha="Valmiki">अस्मिन् सानुनि रम्ये हि मत्तद्विजगणाकुले।<br/>पश्येयं यदि तां कान्तां ततः स्वस्ति भवेन्मम॥ 4.1.102॥</div>
                <div class="vyakhya" id="RAM_k04_S001_V0102_B001">विरहीकृतं विरहितं कृतम् । पश्येत्यनुकर्षः । सञ़्चरन्तः मृगीभिः सहिता मृगाः इति शेषः ।। 4.1.101,102 ।।</div><br/>
            </div>
            <div class="verse" type="shloka" id="RAM_k04_S001_V0103">
                <div class="versetext" uvacha="Valmiki">जीवेयं खलु सौमित्रे मया सह सुमध्यमा।<br/>सेवेत यदि वैदेही पम्पायाः पवनं शुभम्॥ 4.1.103॥</div>
                <div class="vyakhya" id="RAM_k04_S001_V0103_B001">स्वस्ति भवेदित्यस्यैव विवरणम्-- जीवेयमिति । यदि सा मया सहैवंभूतं पद्मानां सौगन्धिकानां च गन्धवहं पवनं सेवेत तदा जीवेयमित्यन्वयः ।। 4.1.103 ।।</div><br/>
            </div>
            <div class="verse" type="shloka" id="RAM_k04_S001_V0104">
                <div class="versetext" uvacha="Valmiki">पद्मसौगन्धिकवहं शिवं शोकविनाशनम्।<br/>धन्या लक्ष्मण सेवन्ते पम्पाया वनमारुतम्॥ 4.1.104॥</div>
                <div class="vyakhya" id="RAM_k04_S001_V0104_B001">पम्पावनवायुं ये नायिकया सह सेवन्ते ते धन्या इत्यर्थः ।। 4.1.104 ।।</div><br/>
            </div>
            <div class="verse" type="shloka" id="RAM_k04_S001_V0105">
                <div class="versetext" uvacha="Valmiki">श्यामा पद्मपलाशाक्षी प्रिया विरहिता मया।<br/>कथं धारयति प्राणान् विवशा जनकात्मजा॥ 4.1.105॥</div>
                <div class="vyakhya" id="RAM_k04_S001_V0105_B001">विवशा शत्रुवशत्वात् ।। 4.1.105 ।।</div><br/>
            </div>
            <div class="verse" type="shloka" id="RAM_k04_S001_V0106">
                <div class="versetext" uvacha="Valmiki">किं नु वक्ष्यामि धर्मज्ञं राजानं सत्यवादिनम्।<br/>जनकं पृष्टसीतं तं कुशलं जनसंसदि॥ 4.1.106॥</div>
                <div class="vyakhya" id="RAM_k04_S001_V0106_B001">पृष्टा सीता क्वेति येन तं किंनु कुशलं वक्ष्यामि ।। 4.1.106 ।।</div><br/>
            </div>
            <div class="verse" type="shloka" id="RAM_k04_S001_V0107">
                <div class="versetext" uvacha="Valmiki">या मामनुगता मन्दं पित्रा प्रस्थापितं वनम्।<br/>सीता धर्मं समास्थाय क्व नु सा वर्तते प्रिया॥ 4.1.107॥</div>
                <div class="vyakhya" id="RAM_k04_S001_V0107_B001">मन्दं मन्दभाग्यम् ।। 4.1.107 ।।</div><br/>
            </div>
            <div class="verse" type="shloka" id="RAM_k04_S001_V0108">
                <div class="versetext" uvacha="Valmiki">तया विहीनः कृपणः कथं लक्ष्मण धारये।<br/>या मामनुगता राज्याद् भ्रष्टं विहतचेतसम्॥ 4.1.108॥</div>
                <div class="vyakhya" id="RAM_k04_S001_V0108_B001">धारये प्राणानिति शेषः ।। 4.1.108 ।।</div><br/>
            </div>
            <div class="verse" type="shloka" id="RAM_k04_S001_V0109">
                <div class="versetext" uvacha="Valmiki">तच्चार्वाञ्चितपद्माक्षं सुगन्धि शुभमव्रणम्।<br/>अपश्यतो मुखं तस्याः सीदतीव मतिर्मम॥ 4.1.109॥</div>
                <div class="vyakhya" id="RAM_k04_S001_V0109_B001">अञ्चिते पूजिते पद्मतुल्ये अक्षिणी यत्र तादृशम् ।। 4.1.109 ।।</div><br/>
            </div>
            <div class="verse" type="shloka" id="RAM_k04_S001_V0110">
                <div class="versetext" uvacha="Valmiki">स्मितहास्यान्तरयुतं गुणवन्मधुरं हितम्।<br/>वैदेह्या वाक्यमतुलं कदा श्रोष्यामि लक्ष्मण॥ 4.1.110॥</div>
                <div class="vyakhya" id="RAM_k04_S001_V0110_B001">स्मितेनेषद्धास्येन विनोदवचनेनान्तरे मध्ये एव युतम्, न त्वोष्ठप्रदेशाद्बहिरिति पतिव्रतालक्षणसूचनम् । इदं पूर्ववर्णितमुखान्वयि । कश्चित्तु प्रसन्नहास्यविशेषेण युतमिति वाक्यविशेषणमाह । गुणवत्प्रसादवत् । मधुरमपरुषाक्षरम् ।। 4.1.110 ।।</div><br/>
            </div>
            <div class="verse" type="shloka" id="RAM_k04_S001_V0111">
                <div class="versetext" uvacha="Valmiki">प्राप्य दुःखं वने श्यामा मां मन्मथविकर्शितम्।<br/>नष्टदुःखेव हृष्टेव साध्वी साध्वभ्यभाषत॥ 4.1.111॥</div>
                <div class="vyakhya" id="RAM_k04_S001_V0111_B001">वने दुःखं प्राप्यापि नष्टदुःखेव ।। 4.1.111 ।।</div><br/>
            </div>
            <div class="verse" type="shloka" id="RAM_k04_S001_V0112">
                <div class="versetext" uvacha="Valmiki">किं नु वक्ष्याम्ययोध्यायां कौसल्यां हि नृपात्मज।<br/>क्व सा स्नुषेति पृच्छन्तीं कथं चापि मनस्विनीम्॥ 4.1.112॥</div>
                <div class="vyakhya" id="RAM_k04_S001_V0112_B001">क्व सा स्नुषा, कथं किंप्रकारेति च पृच्छन्तीं किं नु वक्ष्यामि । यथाजातं वक्ष्यामि वाऽन्यथा वा । उभयमपि वक्तुं न शक्यत इत्यर्थः ।। 4.1.112,113 ।।</div><br/>
            </div>
            <div class="verse" type="shloka" id="RAM_k04_S001_V0113">
                <div class="versetext" uvacha="Valmiki">गच्छ लक्ष्मण पश्य त्वं भरतं भ्रातृवत्सलम्।<br/>नह्यहं जीवितुं शक्तस्तामृते जनकात्मजाम्॥ 4.1.113॥</div>
                <div class="vyakhya" id="RAM_k04_S001_V0113_B001">क्व सा स्नुषा, कथं किंप्रकारेति च पृच्छन्तीं किं नु वक्ष्यामि । यथाजातं वक्ष्यामि वाऽन्यथा वा । उभयमपि वक्तुं न शक्यत इत्यर्थः ।। 4.1.112,113 ।।</div><br/>
            </div>
            <div class="verse" type="shloka" id="RAM_k04_S001_V0114">
                <div class="versetext" uvacha="Valmiki">इति रामं महात्मानं विलपन्तमनाथवत्।<br/>उवाच लक्ष्मणो भ्राता वचनं युक्तमव्ययम्॥ 4.1.114॥</div>
                <div class="vyakhya" id="RAM_k04_S001_V0114_B001">अव्ययमनपायार्थम् ।। 4.1.114 ।।</div><br/>
            </div>
            <div class="verse" type="shloka" id="RAM_k04_S001_V0115">
                <div class="versetext" uvacha="Valmiki">संस्तम्भ राम भद्रं ते मा शुचः पुरुषोत्तम।<br/>नेदृशानां मतिर्मन्दा भवत्यकलुषात्मनाम्॥ 4.1.115॥</div>
                <div class="vyakhya" id="RAM_k04_S001_V0115_B001">संस्तम्भ शोकं निरुन्धीत्यर्थः । अकलुषात्मनामपीदृशाना शोकमनसां मतिर्मन्दा नेति न अपि तु मन्दैव ।। 4.1.115 ।।</div><br/>
            </div>
            <div class="verse" type="shloka" id="RAM_k04_S001_V0116">
                <div class="versetext" uvacha="Valmiki">स्मृत्वा वियोगजं दुःखं त्यज स्नेहं प्रिये जने।<br/>अतिस्नेहपरिष्वङ्गाद् वर्तिरार्द्रापि दह्यते॥ 4.1.116॥</div>
                <div class="vyakhya" id="RAM_k04_S001_V0116_B001">अतः स्मृत्वेत्यादि । <span class="quote">संयोगा विप्रयोगान्ताः</span> इति न्यायेन प्रियविषयेऽवश्यंभावि वियोगदुःखं स्मृत्वा स्नेहं त्यज । विपक्षे बाधकमाह-- अतिस्नेहेति । आर्द्रा जलसिक्ताऽपि । एवं शान्तमपि चित्तमतिस्नेहसंबन्धेन तद्वियोगजशोकदीपेन दीप्येतैवेति भावः ।। 4.1.116 ।।</div><br/>
            </div>
            <div class="verse" type="shloka" id="RAM_k04_S001_V0117">
                <div class="versetext" uvacha="Valmiki">यदि गच्छति पातालं ततोऽभ्यधिकमेव वा।<br/>सर्वथा रावणस्तात न भविष्यति राघव॥ 4.1.117॥</div>
                <div class="vyakhya" id="RAM_k04_S001_V0117_B001">ततोऽभ्यधिकं पातालादभ्यधिकं गुप्तदेशम् । न भविष्यति न जीविष्यतीत्यर्थः ।। 4.1.117 ।।</div><br/>
            </div>
            <div class="verse" type="shloka" id="RAM_k04_S001_V0118">
                <div class="versetext" uvacha="Valmiki">प्रवृत्तिर्लभ्यतां तावत् तस्य पापस्य रक्षसः।<br/>ततो हास्यति वा सीतां निधनं वा गमिष्यति॥ 4.1.118॥</div>
                <div class="vyakhya" id="RAM_k04_S001_V0118_B001">तावत्प्रथमम् । प्रवृत्तिर्वासवृत्तान्तः ।। 4.1.118 ।।</div><br/>
            </div>
            <div class="verse" type="shloka" id="RAM_k04_S001_V0119">
                <div class="versetext" uvacha="Valmiki">यदि याति दितेर्गर्भं रावणं सह सीतया।<br/>तत्राप्येनं हनिष्यामि न चेद् दास्यति मैथिलीम्॥ 4.1.119॥</div>
                <div class="vyakhya" id="RAM_k04_S001_V0119_B001">दितेरसुरमातुः ।। 4.1.119 ।।</div><br/>
            </div>
            <div class="verse" type="shloka" id="RAM_k04_S001_V0120">
                <div class="versetext" uvacha="Valmiki">स्वास्थ्यं भद्रं भजस्वार्य त्यज्यतां कृपणा मतिः।<br/>अर्थो हि नष्टकार्यार्थैरयत्नेनाधिगम्यते॥ 4.1.120॥</div>
                <div class="vyakhya" id="RAM_k04_S001_V0120_B001">स्वास्थ्यं धैर्यं स्वस्वभावरूपम् । नष्टः कार्योऽवश्यं सेव्योऽर्थो येषां तैः पुंभिः सोऽर्थोऽयत्ने यत्नाभावे सति नाधिगम्यते ।। 4.1.120 ।।</div><br/>
            </div>
            <div class="verse" type="shloka" id="RAM_k04_S001_V0121">
                <div class="versetext" uvacha="Valmiki">उत्साहो बलवानार्य नास्त्युत्साहात् परं बलम्।<br/>सोत्साहस्य हि लोकेषु न किंचिदपि दुर्लभम्॥ 4.1.121॥</div>
                <div class="vyakhya" id="RAM_k04_S001_V0121_B001">अतः-- उत्साह इति । बलवान्कार्यसाधनसमर्थः ।। 4.1.121 ।।</div><br/>
            </div>
            <div class="verse" type="shloka" id="RAM_k04_S001_V0122">
                <div class="versetext" uvacha="Valmiki">उत्साहवन्तः पुरुषा नावसीदन्ति कर्मसु।<br/>उत्साहमात्रमाश्रित्य प्रतिलप्स्याम जानकीम्॥ 4.1.122॥</div>
                <div class="vyakhya" id="RAM_k04_S001_V0122_B001">उत्साहमात्रं शत्रुसंहारे पौरुषम् ।। 4.1.122 ।।</div><br/>
            </div>
            <div class="verse" type="shloka" id="RAM_k04_S001_V0123">
                <div class="versetext" uvacha="Valmiki">त्यजतां कामवृत्तत्वं शोकं संन्यस्य पृष्ठतः।<br/>महात्मानं कृतात्मानमात्मानं नावबुध्यसे॥ 4.1.123॥</div>
                <div class="vyakhya" id="RAM_k04_S001_V0123_B001">कामवृत्तत्वं कामपरतन्त्रत्वम् । शोकं पृष्ठतः संन्यस्य कामजशोकसेवने कामस्य वृद्धेस्तत्सेवनं पृष्ठतः कृत्वेत्यर्थः । महात्मानं रजस्तमोमलास्पृष्टचित्तं निरनिशयशौर्यधैर्यादिस्वभावचित्तं च कृतात्मानं श्रुतिस्मृत्यादिषु गुरुभिः शिक्षितस्वरूपं किं नावबुद्ध्यसे । यद्यपीश्वरस्य लोकवद्धर्माधर्माश्रयं चित्तं नास्ति तथापि मायिकं तदाश्रयं तदस्ति तत्स्वीकारे बाधकाभावात् ।। 4.1.123 ।।</div><br/>
            </div>
            <div class="verse" type="shloka" id="RAM_k04_S001_V0124">
                <div class="versetext" uvacha="Valmiki">एवं सम्बोधितस्तेन शोकोपहतचेतनः।<br/>त्यज्य शोकं च मोहं च रामो धैर्यमुपागमत्॥ 4.1.124॥</div>
                <div class="vyakhya" id="RAM_k04_S001_V0124_B001">एवं द्वित्रिवचनमात्रेण शुद्धसत्त्वप्रकृतिकत्वादारोपितशोकादि सन्त्यज्य धैर्यमुपागमत् । मोहः कामजो मोहजश्च शोकः ।। 4.1.124 ।।</div><br/>
            </div>
            <div class="verse" type="shloka" id="RAM_k04_S001_V0125">
                <div class="versetext" uvacha="Valmiki">सोऽभ्यतिक्रामदव्यग्रस्तामचिन्त्यपराक्रमः।<br/>रामः पम्पां सुरुचिरां रम्यां पारिप्लवद्रुमाम्॥ 4.1.125॥</div>
                <div class="vyakhya" id="RAM_k04_S001_V0125_B001">अतिक्रामदत्यक्रामत् । पारिप्लवा वायुचञ्चलास्तीरद्रुमा यस्यां ताम् ।। 4.1.125।।</div><br/>
            </div>
            <div class="verse" type="shloka" id="RAM_k04_S001_V0126">
                <div class="versetext" uvacha="Valmiki">निरीक्षमाणः सहसा महात्मा सर्वं वनं निर्झरकन्दरं च।<br/>उद्विग्नचेताः सह लक्ष्मणेन विचार्य दुःखोपहतः प्रतस्थे॥ 4.1.126॥</div>
                <div class="vyakhya" id="RAM_k04_S001_V0126_B001">विचार्य लक्ष्मणोक्तेर्युक्तत्वमिति शेषः ।। 4.1.126 ।।</div><br/>
            </div>
            <div class="verse" type="shloka" id="RAM_k04_S001_V0127">
                <div class="versetext" uvacha="Valmiki">तं मत्तमातङ्गविलासगामी गच्छन्तमव्यग्रमना महात्मा।<br/>स लक्ष्मणो राघवमिष्टचेष्टो ररक्ष धर्मेण बलेन चैव॥ 4.1.127॥</div>
                <div class="vyakhya" id="RAM_k04_S001_V0127_B001">धर्मेण <span class="quote">संस्तम्भ राम</span> इत्यादिनीतिरूपधर्मबोधनेन । बलेन <span class="quote">गच्छति पातालम्</span> इत्यादित्वस्वलकथनेन च ।। 4.1.127 ।।</div><br/>
            </div>
            <div class="verse" type="shloka" id="RAM_k04_S001_V0128">
                <div class="versetext" uvacha="Valmiki">तावृष्यमूकस्य समीपचारी चरन् ददर्शाद्भुतदर्शनीयौ।<br/>शाखामृगाणामधिपस्तरस्वी वितत्रसे नैव विचेष्ट चेष्टाम्॥ 4.1.128॥</div>
                <div class="vyakhya" id="RAM_k04_S001_V0128_B001">एवं वृत्तमनूद्य वर्तिष्यमाणं दर्शयति ताविति । वितत्रसे वितत्रास । बाल्यानीतत्वशङ्कया त्रासः । इष्टमिष्टभोजनादिविषयचेष्टामपि नैव विचेष्ट च न चकार च । <span class="quote">विभ्रान्तमत्तस्य बभूव चित्तम्</span> इत्याधुनिकपाठे तस्य सुग्रीवस्य चित्तं तद्दर्शनेन विभ्रान्तिमत् भयवद्बभूवेत्यर्थः ।। 4.1.128 ।।</div><br/>
            </div>
            <div class="verse" type="shloka" id="RAM_k04_S001_V0129">
                <div class="versetext" uvacha="Valmiki">स तौ महात्मा गजमन्दगामी शाखामृगस्तत्र चरंश्चरन्तौ।<br/>दृष्ट्वा विषादं परमं जगाम चिन्तापरीतो भयभारभग्नः॥ 4.1.129॥</div>
                <div class="vyakhya" id="RAM_k04_S001_V0129_B001">उक्तमेव विवृणोति-- स ताविति । भयभारभग्नो भयभारेण भग्नोत्साहः ।। 4.1.129 ।।</div><br/>
            </div>
            <div class="verse" type="shloka" id="RAM_k04_S001_V0130">
                <div class="versetext" uvacha="Valmiki">तमाश्रमं पुण्यसुखं शरण्यं सदैव शाखामृगसेवितान्तम्।<br/>त्रस्ताश्च दृष्ट्वा हरयोऽभिजग्मुर्महौजसौ राघवलक्ष्मणौ तौ॥ 4.1.130॥</div>
                <div class="vyakhya" id="RAM_k04_S001_V0130_B001">तमाश्रामं मतङ्गशापाद्वालिना दुष्प्रवेशम्, अत एव शरण्यम् । सेवितान्तं सेवितमध्यं, सेवितप्रान्तं वा । तौ दृष्ट्वा त्रस्ता हरयो वालिप्रेरितबुद्ध्या भीता विजग्मुर्गताः ।। 4.1.130 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे प्रथमः सर्गः॥ 1 ॥</div>
        </strong>
    </div>
</body>
</html>