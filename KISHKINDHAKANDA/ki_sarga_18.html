<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_18</title>
</head>
<body>
    <div class="page">
        <strong>
            <div class="section" id="RAM_k04_S018" type="sarga" data-name=" sarga" data-title="किष्किन्धाकाण्डे अष्टादशः सर्गः ">
            <h1>किष्किन्धाकाण्डे अष्टादशः सर्गः  </h1>
            <div class="verse" type="shloka" id="RAM_k04_S018_V001">
                <div class="versetext" uvacha="Valmiki">इत्युक्तः प्रश्रितं वाक्यं धर्मार्थसहितं हितम्।<br/> परुषं वालिना रामो निहतेन विचेतसा॥ 4.18.1॥</div>
                <div class="vyakhya" id="RAM_k04_S018_V001_B001">प्रश्रितं प्रश्रयाभासोपेतम्, एवं धर्मार्थसहितत्वं चाभासरूपमेव । तत्र <span class="quote">मामेव यदि पूर्वम्</span> इत्यादि हिताभासोऽर्थाभासश्च । धर्माभासो राजहेत्यादि । परुषत्वं तु मुख्यमेव । निहतेन विरुद्धेन ।। 4.18.1,2 ।।</div><br/>
            </div>
            <div class="verse" type="shloka" id="RAM_k04_S018_V002">
                <div class="versetext" uvacha="Valmiki">तं निष्प्रभमिवादित्यं मुक्ततोयमिवाम्बुदम्।<br/> उक्तवाक्यं हरिश्रेष्ठमुपशान्तमिवानलम्॥ 4.18.2॥</div>
                <div class="vyakhya" id="RAM_k04_S018_V002_B001">प्रश्रितं प्रश्रयाभासोपेतम्, एवं धर्मार्थसहितत्वं चाभासरूपमेव । तत्र <span class="quote">मामेव यदि पूर्वम्</span> इत्यादि हिताभासोऽर्थाभासश्च । धर्माभासो राजहेत्यादि । परुषत्वं तु मुख्यमेव । निहतेन विरुद्धेन ।। 4.18.1,2 ।।</div><br/>
            </div>
            <div class="verse" type="shloka" id="RAM_k04_S018_V003">
                <div class="versetext" uvacha="Valmiki">धर्मार्थगुणसम्पन्नं हरीश्वरमनुत्तमम्।<br/> अधिक्षिप्तस्तदा रामः पश्चाद् वालिनमब्रवीत्॥ 4.18.3॥</div>
                <div class="vyakhya" id="RAM_k04_S018_V003_B001">धर्मार्थगुणसंपन्नमित्यब्रवीदिति क्रियाविशेषणम् । अधिक्षिप्तः परुषमुक्तः ।। 4.18.3 ।।</div><br/>
            </div>
            <div class="verse" type="shloka" id="RAM_k04_S018_V004">
                <div class="versetext" uvacha="Valmiki">धर्ममर्थं च कामं च समयं चापि लौकिकम्।<br/> अविज्ञाय कथं बाल्यान्मामिहाद्य विगर्हसे॥ 4.18.4॥</div>
                <div class="vyakhya" id="RAM_k04_S018_V004_B001">लौकिकं समयं लोकाचारम् ।। 4.18.4 ।।</div><br/>
            </div>
            <div class="verse" type="shloka" id="RAM_k04_S018_V005">
                <div class="versetext" uvacha="Valmiki">अपृष्ट्वा बुद्धिसम्पन्नान् वृद्धानाचार्यसम्मतान्।<br/> सौम्य वानरचापल्यात् त्वं मां वक्तुमिहेच्छसि॥ 4.18.5॥</div>
                <div class="vyakhya" id="RAM_k04_S018_V005_B001">अविज्ञाने हेतुमाह-- अपृष्ट्वेति । आचार्यसंमतान्स्वस्वकुलाचारशिक्षकान् । वानरत्वादेवैतदभावः । वानरत्वप्रयुक्तचापल्यादेवं वादस्तवेत्यर्थः । इच्छस्यैषीः ।। 4.18.5 ।।</div><br/>
            </div>
            <div class="verse" type="shloka" id="RAM_k04_S018_V006">
                <div class="versetext" uvacha="Valmiki">इक्ष्वाकूणामियं भूमिः सशैलवनकानना।<br/> मृगपक्षिमनुष्याणां निग्रहानुग्रहेष्वपि॥ 4.18.6॥</div>
                <div class="vyakhya" id="RAM_k04_S018_V006_B001">इयं भूमिरिक्ष्वाकूणां मनुनाऽस्मत्कुलकूटस्थेन दत्तेत्यर्थः । तथा मृगादिपर्यन्तं निग्रहानुग्रहेष्वधिकारोऽपि दत्त इति शेषः ।। 4.18.6 ।।</div><br/>
            </div>
            <div class="verse" type="shloka" id="RAM_k04_S018_V007">
                <div class="versetext" uvacha="Valmiki">तां पालयति धर्मात्मा भरतः सत्यवानृजुः।<br/> धर्मकामार्थतत्त्वज्ञो निग्रहानुग्रहे रतः॥ 4.18.7॥</div>
                <div class="vyakhya" id="RAM_k04_S018_V007_B001">तां पितृपितामहादिक्रमागतां भुवम् । निग्रहानुग्रहे दुष्टशिष्टयोरिति शेषः ।। 4.18.7 ।।</div><br/>
            </div>
            <div class="verse" type="shloka" id="RAM_k04_S018_V008">
                <div class="versetext" uvacha="Valmiki">नयश्च विनयश्चोभौ यस्मिन् सत्यं च सुस्थितम्।<br/> विक्रमश्च यथा दृष्टः स राजा देशकालवित्॥ 4.18.8॥</div>
                <div class="vyakhya" id="RAM_k04_S018_V008_B001">यथा दृष्टोऽपरोक्षानुभवसिद्धः स राजाऽस्मिन्काले सर्वभूमेरिति शेषः ।। 4.18.8।।</div><br/>
            </div>
            <div class="verse" type="shloka" id="RAM_k04_S018_V009">
                <div class="versetext" uvacha="Valmiki">तस्य धर्मकृतादेशा वयमन्ये च पार्थिवाः।<br/> चरामो वसुधां कृत्स्नां धर्मसंतानमिच्छवः॥ 4.18.9॥</div>
                <div class="vyakhya" id="RAM_k04_S018_V009_B001">ततः किं तत्राह-- तस्येति । धर्माय कृत आदेशो नियोगो येषां ते । धर्मसन्तानं धर्मवृद्धिम् । धर्मपदमधर्मनिवृत्तेरप्युपलक्षणम् ।। 4.18.9 ।।</div><br/>
            </div>
            <div class="verse" type="shloka" id="RAM_k04_S018_V010">
                <div class="versetext" uvacha="Valmiki">तस्मिन् नृपतिशार्दूले भरते धर्मवत्सले।<br/> पालयत्यखिलां पृथ्वीं कश्चरेद् धर्मविप्रियम्॥ 4.18.10॥</div>
                <div class="vyakhya" id="RAM_k04_S018_V010_B001">धर्मविप्रियं धर्मनाशं कश्चरेदाचरितुं शक्नुयात् ।। 4.18.10 ।।</div><br/>
            </div>
            <div class="verse" type="shloka" id="RAM_k04_S018_V011">
                <div class="versetext" uvacha="Valmiki">ते वयं मार्गविभ्रष्टं स्वधर्मे परमे स्थिताः।<br/> भरताज्ञां पुरस्कृत्य निगृह्णीमो यथाविधि॥ 4.18.11॥</div>
                <div class="vyakhya" id="RAM_k04_S018_V011_B001">ते वयमिदानीन्तनमूलप्रभुभरताज्ञया मार्गविभ्रष्टं चिन्तयामो विचारयामः । <span class="quote">निगृह्णीमः</span> इति पाठान्तरम् ।। 4.18.11 ।।</div><br/>
            </div>
            <div class="verse" type="shloka" id="RAM_k04_S018_V012">
                <div class="versetext" uvacha="Valmiki">त्वं तु संक्लिष्टधर्मश्च कर्मणा च विगर्हितः।<br/> कामतन्त्रप्रधानश्च न स्थितो राजवर्त्मनि॥ 4.18.12॥</div>
                <div class="vyakhya" id="RAM_k04_S018_V012_B001">ततः किं तत्राह-- त्वं तु कर्मणा चारित्रेण गर्हितो लोके निन्दितः, अत एव संक्लिष्टः पीडितो धर्मो येन तादृशः । कामतन्त्रं कामरूपः पुरुषार्थः स एव प्रधानो मुख्यो यस्य सः ।। 4.18.12 ।।</div><br/>
            </div>
            <div class="verse" type="shloka" id="RAM_k04_S018_V013">
                <div class="versetext" uvacha="Valmiki">ज्येष्ठो भ्राता पिता वापि यश्च विद्यां प्रयच्छति।<br/> त्रयस्ते पितरो ज्ञेया धर्मे च पथि वर्तिनः॥ 4.18.13॥</div>
                <div class="vyakhya" id="RAM_k04_S018_V013_B001">तदुपपादयति ज्येष्ठ इति । विद्यां त्रय्यादिविद्याम् । धर्मे च पथि वर्तिनो धर्ममार्गे वर्तो वर्तनं यस्य तस्य ।। 4.18.13 ।।</div><br/>
            </div>
            <div class="verse" type="shloka" id="RAM_k04_S018_V014">
                <div class="versetext" uvacha="Valmiki">यवीयानात्मनः पुत्रः शिष्यश्चापि गुणोदितः।<br/> पुत्रवत्ते त्रयश्चिन्त्या धर्मश्चैवात्र कारणम्॥ 4.18.14॥</div>
                <div class="vyakhya" id="RAM_k04_S018_V014_B001">अत्र चिन्तने । तथा धर्मो धर्मज्ञानमेव कारणम् ।। 4.18.14 ।।</div><br/>
            </div>
            <div class="verse" type="shloka" id="RAM_k04_S018_V015">
                <div class="versetext" uvacha="Valmiki">सूक्ष्मः परमदुर्ज्ञेयः सतां धर्मः प्लवङ्गम।<br/> हृदिस्थः सर्वभूतानामात्मा वेद शुभाशुभम्॥ 4.18.15॥</div>
                <div class="vyakhya" id="RAM_k04_S018_V015_B001">तच्च न सर्वेषां सुलभमित्याह सूक्ष्म इति । सतां सूक्ष्मो यो धर्मः स परा सद्गुरूपदेशादिजा मा शोभा येषां तैरेव विज्ञेयः, अन्यैः परमत्यर्थमविज्ञेय एव । किं चेश्वर एव तज्ज्ञ इत्याह हृदिस्थ इति । सर्वभूतानामात्मा तत्त्वभूतो व्यापकश्च, अत एव सर्वप्राणिहृदिस्थः स सर्वभूतानां सर्वप्राणिनां शुभाशुभं वेद । एवं चान्तर्यामित्वात्तव पापमहं जाने इति व्यङ्ग्यमत्र ।। 4.18.15 ।।</div><br/>
            </div>
            <div class="verse" type="shloka" id="RAM_k04_S018_V016">
                <div class="versetext" uvacha="Valmiki">चपलश्चपलैः सार्धं वानरैरकृतात्मभिः।<br/> जात्यन्ध इव जात्यन्धैर्मन्त्रयन् प्रेक्षसे नु किम्॥ 4.18.16॥</div>
                <div class="vyakhya" id="RAM_k04_S018_V016_B001">त्वं तु धर्मज्ञानप्रसक्तिहीन एवेत्याह चपल इति । जात्यन्धो जात्यन्धैरिव चपलैरकृतात्मभिराचार्याशिक्षितैर्वानरैः सह मन्त्रयन्निश्चिन्वन्किं नु कथं नु प्रेक्षसे ज्ञास्यसि, धर्ममिति शेषः । <span class="quote">रक्षसे नु किम्</span> इति पाठे रक्षणीयप्रजाजातं किं नु रक्षसि, न किमपि । अतो धर्मभ्रष्टो राजदण्ड्यस्त्वमिति भावः ।। 4.18.16 ।।</div><br/>
            </div>
            <div class="verse" type="shloka" id="RAM_k04_S018_V017">
                <div class="versetext" uvacha="Valmiki">अहं तु व्यक्ततामस्य वचनस्य ब्रवीमि ते।<br/> नहि मां केवलं रोषात् त्वं विगर्हितुमर्हसि॥ 4.18.17॥</div>
                <div class="vyakhya" id="RAM_k04_S018_V017_B001">अथ धर्मभ्रष्टत्वं व्यक्तमेव वक्तुमाह-- अहं त्विति । अस्य वचनस्य चपलश्चपलैरिति वचनस्य व्यक्तताम् । व्यक्तोऽर्थोऽस्येत्यर्श आद्यजन्तं व्यक्तपदम् । तद्भावो व्यक्तता तदर्थस्तं ब्रवीमि ।। 4.18.17 ।।</div><br/>
            </div>
            <div class="verse" type="shloka" id="RAM_k04_S018_V018">
                <div class="versetext" uvacha="Valmiki">तदेतत् कारणं पश्य यदर्थं त्वं मया हतः।<br/> भ्रातुर्वर्तसि भार्यायां त्यक्त्वा धर्मं सनातनम्॥ 4.18.18॥</div>
                <div class="vyakhya" id="RAM_k04_S018_V018_B001">पश्य युक्तमयुक्तं वेति चिन्तय । वर्तसि वर्तसे ।। 4.18.18 ।।</div><br/>
            </div>
            <div class="verse" type="shloka" id="RAM_k04_S018_V019">
                <div class="versetext" uvacha="Valmiki">अस्य त्वं धरमाणस्य सुग्रीवस्य महात्मनः।<br/> रुमायां वर्तसे कामात् स्नुषायां पापकर्मकृत्॥ 4.18.19॥</div>
                <div class="vyakhya" id="RAM_k04_S018_V019_B001">ननु <span class="quote">भ्रातुर्ज्येष्ठस्य यो भार्यां जीवितो महिषीं प्रियाम् । धर्मेण मातरं यस्तु स्वीकरोति जुगुप्सितः ।।</span> इत्यग्रे प्रायोपवेशसमयेऽङ्गदोक्तेः सुग्रीवस्यापि ज्येष्ठभ्रातुः पितृसमस्य भार्यावमर्शनं तुल्यमित्यत आह-- अस्य त्वमिति । धरमाणस्य प्राणान्धारयत एव जीवतस्त्वया निश्चीयमानजीवनस्यैव पत्न्यां तव स्नुषाभूतायां रुमायां यतो वर्तसे, अतस्त्वं स्पष्टं पापकर्मकृत् । सुग्रीवस्तु तव जीवननिश्चयाभावात्त्वत्पत्न्यां तारायां प्रागवर्तिष्ट अतः परं वर्त्स्यति च । किञ्च त्रैवर्णिकेष्वपि देवरस्य मृतभ्रातृस्त्रियामपुत्रायां वृत्तिदर्शनात्तिर्यग्योनिषु तस्यां वृत्तिर्न दोषः । तथावृत्तौ च मरणज्ञानमेव प्रयोजकं तिर्यक्ष्विति भगवदाशयः । अनेन त्रैवर्णिकेतरस्त्रीणां मृतभर्तृकाणां तरुणीनां स्वजातीयपुरुषाङ्गीकारो नाधर्म इति सूचितम् । दृश्यते च तथा व्यवहारः शूद्रादिजातौ । न च मनुष्याधिकारस्य निषेधादिशास्त्रस्य कथं तिर्यक्षु प्रवृत्तिरिति वाच्यम् । तिर्यग्योनेरपि मनुष्यवद्राजादिव्यवहारदर्शनेन मनुष्यतुल्यज्ञानवत्त्वादस्त्येवायं दोष इत्याशयात् । किञ्च धर्मेऽनधिकारिणामपीन्द्रादीनां वृत्रवधादौ ब्रह्महत्यादिदोषस्मरणेन निषेधेषु तदतिक्रमप्रायश्चित्तादौ च देवानामधिकारवदेषामप्यधिकारे बाधकाभावः । किञ्च देवादीनां स्वयजनीयेन्द्रान्तराभावादनधिकार इति पूर्वमीमांसायां निर्णीतम् । एवं च तदनपेक्षदानादिधर्मेषु ब्रह्मविद्यायां चाधिकारोऽस्त्येवेत्युत्तरमीमांसायां स्पष्टम् । तद्वदीदृशानां ज्ञानवतां तिरश्चामप्यधिकारे बाधकाभावः । किञ्च सर्वदेवतावाचकपदानामन्तर्यामीश्वरवाचकत्वेन सर्वत्र देवानामधिकारोऽस्त्येव । न च ब्राह्मणत्वाद्यभावात्तेषामनधिकारः, तेषामपि क्षत्रियत्वाद्वैवस्वतमन्वादेरिव । अत एव चन्द्रवरुणादीनां यज्ञः स्मर्यते पुराणेषु । तत्र तत्र कर्मण्यर्थवादतः फलकल्पनवत्पुराणस्यार्थवादैस्तदधिकारस्यापि कल्पयितुं युक्तत्वात् । किञ्च त्रैवर्णिकस्याधिकार इत्यत्र त्रैवर्णिकपदं वेदतदर्थज्ञानवत्परम् । अतो देवादीनां तदधिकारः सिद्ध इति भगवतो व्यासवाल्मीकिप्रभृतीनां चाशयः । जैमिनेस्त्वेतदंशेऽज्ञानमेव । अत एव तद्दूरीकरणार्थं मार्कण्डेयेनात्मानं प्रति धर्मान्पृच्छतो जैमिनेर्विन्ध्यारण्यवासितत्त्वज्ञपक्षिमुखेन धर्मबोधनं कृतम् । तेन हि पक्षिणां ज्ञानानधिकार इति स्वोक्तेस्तस्याविश्वासे जातेऽन्यत्रापि व्यासादिविरुद्धे स्वोक्तेऽर्थे तस्याप्रामाण्यग्रहो भविष्यतीति तदाशय इत्यन्यत्र विस्तरः । अत एव गृध्रराजस्य भगवता दाहादि कृतम्, अग्रे च संपातिना तद्भ्रात्रा कारिष्यमाणमुदकदानादि नासंगतमिति दिक् ।। 4.18.19 ।।</div><br/>
            </div>
            <div class="verse" type="shloka" id="RAM_k04_S018_V020">
                <div class="versetext" uvacha="Valmiki">तद् व्यतीतस्य ते धर्मात् कामवृत्तस्य वानर।<br/> भ्रातृभार्याभिमर्शेऽस्मिन् दण्डोऽयं प्रतिपादितः॥ 4.18.20॥</div>
                <div class="vyakhya" id="RAM_k04_S018_V020_B001">उपसंहरति-- तदिति । तस्माद्धर्माद्व्यतीतस्य धर्मभ्रष्टस्य । एवं चेदृशे व्यवहारे प्राणान्तो दण्ड इति सूचितम् ।। 4.18.20 ।।</div><br/>
            </div> 
            <div class="verse" type="shloka" id="RAM_k04_S018_V021">
                <div class="versetext" uvacha="Valmiki">नहि लोकविरुद्धस्य लोकवृत्तादपेयुषः।<br/> दण्डादन्यत्र पश्यामि निग्रहं हरियूथप॥ 4.18.21॥</div>
                <div class="vyakhya" id="RAM_k04_S018_V021_B001">लोकवृत्ताल्लोकव्यवहारमर्यादातोऽपेयुषोऽपगतवतः । दण्डादन्यत्र ततोऽन्यमित्यर्थः । केचित्तु-- अनेन तिर्यग्येनिव्यवहारमर्यादाप्येषैवेति ध्वनितम् । दृश्यते च गृहे पाल्यमानेषु पारावतादिष्वन्यं स्वभार्यासहितं दृष्टवत्सुपरस्परं युद्धम् । भार्याया बहुप्रकारताडनादिदण्ड इत्याहुः ।। 4.18.21 ।।</div><br/>
            </div>
            <div class="verse" type="shloka" id="RAM_k04_S018_V022">
                <div class="versetext" uvacha="Valmiki">न च ते मर्षये पापं क्षत्रियोऽहं कुलोद‍्गतः।<br/> औरसीं भगिनीं वापि भार्यां वाप्यनुजस्य यः॥ 4.18.22॥</div>
                <div class="vyakhya" id="RAM_k04_S018_V022_B001">क्षत्रियोऽहं, दण्डाधिकारीत्यर्थः । दण्डादन्यत्र निग्रहं न पश्यामीत्युक्तेऽर्थे स्मृतिं प्रमाणयति-- औरसीमिति ।। 4.18.22,23 ।।</div><br/>
            </div>
            <div class="verse" type="shloka" id="RAM_k04_S018_V023">
                <div class="versetext" uvacha="Valmiki">प्रचरेत नरः कामात् तस्य दण्डो वधः स्मृतः।<br/> भरतस्तु महीपालो वयं त्वादेशवर्तिनः॥ 4.18.23॥</div>
                <div class="vyakhya" id="RAM_k04_S018_V023_B001">क्षत्रियोऽहं, दण्डाधिकारीत्यर्थः । दण्डादन्यत्र निग्रहं न पश्यामीत्युक्तेऽर्थे स्मृतिं प्रमाणयति-- औरसीमिति ।। 4.18.22,23 ।।</div><br/>
            </div>
            <div class="verse" type="shloka" id="RAM_k04_S018_V024">
                <div class="versetext" uvacha="Valmiki">त्वं च धर्मादतिक्रान्तः कथं शक्यमुपेक्षितुम्।<br/> गुरुधर्मव्यतिक्रान्तं प्राज्ञो धर्मेण पालयन्॥ 4.18.24॥</div>
                <div class="vyakhya" id="RAM_k04_S018_V024_B001">गुरुर्महान्यो धर्मस्तं व्यतिक्रान्तं तत्प्रच्युतं निघ्नन्निति शेषः । प्राज्ञो विद्वान्धर्मेण पालयन् धर्मयुक्तमिति शेषः ।। 4.18.24 ।।</div><br/>
            </div>
            <div class="verse" type="shloka" id="RAM_k04_S018_V025">
                <div class="versetext" uvacha="Valmiki">भरतः कामयुक्तानां निग्रहे पर्यवस्थितः।<br/> वयं तु भरतादेशावधिं कृत्वा हरीश्वर।<br/> त्वद्विधान् भिन्नमर्यादान् निग्रहीतुं व्यवस्थिताः॥ 4.18.25॥</div>
                <div class="vyakhya" id="RAM_k04_S018_V025_B001">भरतादेशावधिं कृत्वा भरतादेशं त्वदाज्ञामवधिं प्रमाणं कृत्वा । ननु भरतेन रामं प्रत्याज्ञाया अकृतत्वान्मृषोक्तिरेषेति चेन्न, अस्मादेव भगवद्वाक्यात्तथा भरतोक्तेरनुमानेनाक्षतेः । यद्वा राज्यमूलप्रभौ पर्यवस्थिते सर्वेषां तदीयानां दण्ड्यदण्डनादावनुक्ताऽपि तदाज्ञा सिद्धैवेति न दोषः । अपि च स्वराज्ये भगवता भरतस्य पालनाज्ञायां दत्तायामर्थात्स्वस्मिन्प्रधानराजपुरुषत्वसिद्धौ तदाज्ञार्थसिद्धैवेति न दोषः ।। 4.18.25 ।।</div><br/>
            </div>
            <div class="verse" type="shloka" id="RAM_k04_S018_V026">
                <div class="versetext" uvacha="Valmiki">सुग्रीवेण च मे सख्यं लक्ष्मणेन यथा तथा।<br/> दारराज्यनिमित्तं च निःश्रेयस्करः स मे॥ 4.18.26॥</div>
                <div class="vyakhya" id="RAM_k04_S018_V026_B001">अथ कारणान्तरमपि वालिवधे दर्शयति-- सुग्रीवेणेति । लक्ष्मणेन यथा तथा सुग्रीवेणापि मम सख्यमस्ति । यस्मात्ततः स सुग्रीवो दारराज्यनिमित्तं स्वदारप्राप्त्यर्थं राज्यप्राप्त्यर्थं च मे मम निःश्रेयसकरो मन्निःश्रेयसविषये कृतप्रतिज्ञः ।। 4.18.26 ।।</div><br/>
            </div>
            <div class="verse" type="shloka" id="RAM_k04_S018_V027">
                <div class="versetext" uvacha="Valmiki">प्रतिज्ञा च मया दत्ता तदा वानरसंनिधौ।<br/> प्रतिज्ञा च कथं शक्या मद्विधेनानवेक्षितुम्॥ 4.18.27॥</div>
                <div class="vyakhya" id="RAM_k04_S018_V027_B001">तत्प्रतिज्ञोत्तरं मयाऽपि तदभिमतविषया प्रतिज्ञा दत्ता कृता च । सा प्रतिज्ञा मद्विधेन कथमनवेक्षितुमसमापयितुं शक्या ।। 4.18.27 ।।</div><br/>
            </div>
            <div class="verse" type="shloka" id="RAM_k04_S018_V028">
                <div class="versetext" uvacha="Valmiki">तदेभिः कारणैः सर्वैर्महद्भिर्धर्मसंश्रितैः।<br/> शासनं तव यद् युक्तं तद् भवाननुमन्यताम्॥ 4.18.28॥</div>
                <div class="vyakhya" id="RAM_k04_S018_V028_B001">एभिरुक्तैः कारणैरेकैकमेव तव वधे पर्याप्तम्, किं पुनर्मिलितानि । तस्माद्यत्तव मया शासनमिदं कृतम् तद्युक्तं शास्त्रसंमतमिति भवानप्यनुमन्यतां चिन्तयतु । तव भ्रातृभार्यापहारकत्वेन दण्ड्यत्वात्सखिकार्यस्य स्वकार्यत्वात्क्षत्रियस्य प्रतिज्ञाहानौ च महतोऽधर्मस्य श्रवणात्त्वद्वधो मे आवश्यको धर्मश्चेत्याशयः ।। 4.18.28 ।।</div><br/>
            </div>
            <div class="verse" type="shloka" id="RAM_k04_S018_V029">
                <div class="versetext" uvacha="Valmiki">सर्वथा धर्म इत्येव द्रष्टव्यस्तव निग्रहः।<br/> वयस्यस्योपकर्तव्यं धर्ममेवानुपश्यता॥ 4.18.29॥</div>
                <div class="vyakhya" id="RAM_k04_S018_V029_B001">सर्वथा मया यः कृतस्तव निग्रहः स धर्म एवेति त्वया द्रष्टव्यः । दुष्टनिग्रहफलकत्वादवतारग्रहणस्येत्याशयो गूढः । किं च धर्ममेवानुपश्यता जानता मित्रस्योपकर्तव्यम् । मित्रोपकारकरणमपि धर्म एवेति सुग्रीवोपकाररूपत्वाद्वधस्य धर्मत्वमिति भावः ।। 4.18.29 ।।</div><br/>
            </div>
            <div class="verse" type="shloka" id="RAM_k04_S018_V030">
                <div class="versetext" uvacha="Valmiki">शक्यं त्वयापि तत्कार्यं धर्ममेवानुवर्तता।<br/> श्रूयते मनुना गीतौ श्लोकौ चारित्रवत्सलौ।<br/> गृहीतौ धर्मकुशलैस्तथा तच्चरितं मया॥ 4.18.30॥</div>
                <div class="vyakhya" id="RAM_k04_S018_V030_B001">किं चानुतापादिना धर्ममनुवर्तता एतद्दुष्कर्मप्रायश्चित्तरूपधर्मानुवृत्तिं कुर्वता त्वयाऽपि तत्कार्यं मत्कृतनिग्रहरूपं कार्यं शक्यं राजप्रार्थनापूर्वं कारयितुं शक्यम् । सत्यनुतापे त्वया प्रार्थनापूर्वमयं दण्डः स्वस्य कारणीय एवेति त्वत्करणीयस्यैव मया कृतत्वान्नात्र क्षोभः कार्य इति भावः । पापिनामेवं स्वदण्डप्रार्थना स्मृतिसिद्धेत्याह-- श्रूयत इति । चारित्रवत्सलौ चरित्रप्रतिपादनतत्परौ धर्मकुशलैर्गृहीतौ च । भवतस्तत्तदर्थतत्त्वमेव तथा शास्त्रोक्तप्रकारेणैव मया चरितं कृतम् ।। 4.18.30 ।।</div><br/>
            </div>
            <div class="verse" type="shloka" id="RAM_k04_S018_V031">
                <div class="versetext" uvacha="Valmiki">राजभिर्धृतदण्डाश्च कृत्वा पापानि मानवाः।<br/> निर्मलाः स्वर्गमायान्ति सन्तः सुकृतिनो यथा॥ 4.18.31॥</div>
                <div class="vyakhya" id="RAM_k04_S018_V031_B001">तौ श्लोकावाह राजभिरिति । अनेन स्वकृतदण्डस्य शास्त्रसंमतत्वं दण्ड्यहितत्वं चोक्तम् ।। 4.18.31 ।।</div><br/>
            </div>
            <div class="verse" type="shloka" id="RAM_k04_S018_V032">
                <div class="versetext" uvacha="Valmiki">शासनाद् वापि मोक्षाद् वा स्तेनः पापात् प्रमुच्यते।<br/> राजा त्वशासन् पापस्य तदवाप्नोति किल्बिषम्॥ 4.18.32॥</div>
                <div class="vyakhya" id="RAM_k04_S018_V032_B001">त्वयाऽपि प्रार्थनापूर्वमयमर्थः कारणीयः स्यादित्यर्थप्रतिपादकं श्लोकमाह-- शासनाद्वेति । पापोऽहं मे दण्डं कुर्विति प्रार्थनया स्वसमीपमागतस्य पापिनः शासनाद्दण्डकरणाद्वा मोक्षाद्दयया विसर्जनाद्वा । स्तेन इति पापोपलक्षणम् । तत्र द्वितीयः पक्षो राज्ञो दोषायेत्याह राजा त्विति । राजा तु पापस्याशासन्पापनिग्रहमकुर्वन् । अनेन त्वद्दण्डकरणमस्मादृशामावश्यकमिति ध्वनितम् ।। 4.18.32 ।।</div><br/>
            </div>
            <div class="verse" type="shloka" id="RAM_k04_S018_V033">
                <div class="versetext" uvacha="Valmiki">आर्येण मम मान्धात्रा व्यसनं घोरमीप्सितम्।<br/> श्रमणेन कृते पापे यथा पापं कृतं त्वया॥ 4.18.33॥</div>
                <div class="vyakhya" id="RAM_k04_S018_V033_B001">अथात्रार्थे शिष्टाचारमपि प्रमाणयति आर्येणेति । मम कूटस्थेन मान्धात्रा त्वया यत्प्रकारं पापं कृतं तत्प्रकारे पापे केनचिच्छ्रमणेनार्हतेन कृते सति कर्तुमीप्सितं घोरं व्यसनं दण्डरूपं मान्धात्रा कृतम् ।। 4.18.33 ।।</div><br/>
            </div>
            <div class="verse" type="shloka" id="RAM_k04_S018_V034">
                <div class="versetext" uvacha="Valmiki">अन्यैरपि कृतं पापं प्रमत्तैर्वसुधाधिपैः।<br/> प्रायश्चित्तं च कुर्वन्ति तेन तच्छाम्यते रजः॥ 4.18.34॥</div>
                <div class="vyakhya" id="RAM_k04_S018_V034_B001">अन्यैरपि वसुधाधिपैः प्रमत्तपुरुषैः कृतं पापं प्रति शुद्धये दण्डनं कृतमित्यध्याहारः । न केवलं राजदण्ड एव पापप्रायश्चित्तम्, अन्यदपि मन्वाद्युक्तमित्याह प्रायश्चित्तं च कुर्वन्ति कृतपापा इति शेषः । तेन कर्त्रनुष्ठितप्रायश्चित्तेन ।। 4.18.34 ।।</div><br/>
            </div>
            <div class="verse" type="shloka" id="RAM_k04_S018_V035">
                <div class="versetext" uvacha="Valmiki">तदलं परितापेन धर्मतः परिकल्पितः।<br/> वधो वानरशार्दूल न वयं स्ववशे स्थिताः॥ 4.18.35॥</div>
                <div class="vyakhya" id="RAM_k04_S018_V035_B001">धर्मतः शास्त्रतः । न वयं स्ववशे स्थिताः किंतु शास्त्राधीना इति शेषः । एतेनादर्शनपूर्वकं वधोऽधर्म इति यदुक्तं तदपि समाहितम् । दण्डार्थवधे दर्शनानपेक्षणात् । एवं वालिनः सन्ध्योपासनाद्यनुष्ठानेन शास्त्रज्ञत्वमवलम्ब्य समाहितम् ।। 4.18.35 ।।</div><br/>
            </div>
            <div class="verse" type="shloka" id="RAM_k04_S018_V036">
                <div class="versetext" uvacha="Valmiki">शृणु चाप्यपरं भूयः कारणं हरिपुंगव।<br/> तच्छ्रुत्वा हि महद् वीर न मन्युं कर्तुमर्हसि॥ 4.18.36॥</div>
                <div class="vyakhya" id="RAM_k04_S018_V036_B001">अथ केवलशाखामृगत्वमवलम्ब्यापि समाधत्ते-- शृणु चापीति । छन्नेनानभिमुख्यस्य निःशङ्कवधे कारणं शृण्वित्यर्थः । तन्महत्कारणं श्रुत्वा मन्युं न कर्तुमर्हसि ।। 4.18.36 ।।</div><br/>
            </div>
            <div class="verse" type="shloka" id="RAM_k04_S018_V037">
                <div class="versetext" uvacha="Valmiki">न मे तत्र मनस्तापो न मन्युर्हरिपुंगव।<br/> वागुराभिश्च पाशैश्च कूटैश्च विविधैर्नराः॥ 4.18.37॥</div>
                <div class="vyakhya" id="RAM_k04_S018_V037_B001">तत्र प्रच्छन्नवधे मनस्तापः कथमेवं कृतमिति पश्चात्तापो न । नापि वधस्य कारणं मन्युर्मम क्रोधः, यद्वा मन्युः शोकः । मृगाणां तादृशवधस्य राज्ञां स्वभावतया न दोष इत्याह वागुराभिरिति । विविधैः कूटैस्तृणाच्छन्नश्वभ्रादिसंपादनरूपैः ।। 4.18.37।।</div><br/>
            </div>
            <div class="verse" type="shloka" id="RAM_k04_S018_V038">
                <div class="versetext" uvacha="Valmiki">प्रतिच्छन्नाश्च दृश्याश्च गृह्णन्ति सुबहून् मृगान्।<br/> प्रधावितान् वा वित्रस्तान् विस्रब्धानतिविष्ठितान्॥ 4.18.38॥</div>
                <div class="vyakhya" id="RAM_k04_S018_V038_B001">पर्णाद्याच्छादितत्वादिरूपैः प्रतिच्छन्ना इत्यन्वयः । विस्रब्धान्विश्वस्तान् । अतिविष्ठितान्स्वपालितमृगैर्विष्ठितान्विरोधेन स्थितान् । युध्यमानानिति यावत् ।। 4.18.38,39 ।।</div><br/>
            </div>
            <div class="verse" type="shloka" id="RAM_k04_S018_V039">
                <div class="versetext" uvacha="Valmiki">प्रमत्तानप्रमत्तान् वा नरा मांसाशिनो भृशम्।<br/> विध्यन्ति विमुखांश्चापि न च दोषोऽत्र विद्यते॥ 4.18.39॥</div>
                <div class="vyakhya" id="RAM_k04_S018_V039_B001">पर्णाद्याच्छादितत्वादिरूपैः प्रतिच्छन्ना इत्यन्वयः । विस्रब्धान्विश्वस्तान् । अतिविष्ठितान्स्वपालितमृगैर्विष्ठितान्विरोधेन स्थितान् । युध्यमानानिति यावत् ।। 4.18.38,39 ।।</div><br/>
            </div>
            <div class="verse" type="shloka" id="RAM_k04_S018_V040">
                <div class="versetext" uvacha="Valmiki">यान्ति राजर्षयश्चात्र मृगयां धर्मकोविदाः।<br/> तस्मात् त्वं निहतो युद्धे मया बाणेन वानर।<br/> अयुध्यन् प्रतियुध्यन् वा यस्माच्छाखामृगो ह्यसि॥ 4.18.40॥</div>
                <div class="vyakhya" id="RAM_k04_S018_V040_B001">न दोष इत्यत्र शिष्टाचारं प्रमाणयति यान्तीति । मृगयां नानाप्रकारमृगवधयुक्तां कर्तुं राजर्षयो धर्मकोविदा यान्ति । प्रतियुध्यन्नन्येन युद्धं कुर्वन् । मांसादिलोभाभावेऽपि क्षत्रियस्वाभाव्यात्तव वधो मया कृतः इतरव्याघ्रादितिर्यग्जन्तुवत् । तत्र मे न कश्चिन्महान्दोषः, अल्पस्तु प्राणायाममात्रापनेय इति भावः ।। 4.18.40 ।।</div><br/>
            </div>
            <div class="verse" type="shloka" id="RAM_k04_S018_V041">
                <div class="versetext" uvacha="Valmiki">दुर्लभस्य च धर्मस्य जीवितस्य शुभस्य च।<br/> राजानो वानरश्रेष्ठ प्रदातारो न संशयः॥ 4.18.41॥</div>
                <div class="vyakhya" id="RAM_k04_S018_V041_B001">शुभस्यैहिकाभ्युदयस्य । राजानः क्षात्रियाः ।। 4.18.41 ।।</div><br/>
            </div>
            <div class="verse" type="shloka" id="RAM_k04_S018_V042">
                <div class="versetext" uvacha="Valmiki">तान् न हिंस्यान्न चाक्रोशेन्नाक्षिपेन्नाप्रियं वदेत्।<br/> देवा मानुषरूपेण चरन्त्येते महीतले॥ 4.18.42॥</div>
                <div class="vyakhya" id="RAM_k04_S018_V042_B001">न हिंस्यात् रणव्यतिरेकेणेत्यर्थः । आक्रोशो निन्दा आक्षेपोऽवमाननम् अप्रियवादः प्रतिकूलवचनम् त्वं तु न तादृशो राजेति भावः । एतेन राज्ञो वधादौ ब्रह्मवधादिदोष इति सूचितम् ।। 4.18.42,43 ।।</div><br/>
            </div>
            <div class="verse" type="shloka" id="RAM_k04_S018_V043">
                <div class="versetext" uvacha="Valmiki">त्वं तु धर्ममविज्ञाय केवलं रोषमास्थितः।<br/> विदूषयसि मां धर्मे पितृपैतामहे स्थितम्॥ 4.18.43॥</div>
                <div class="vyakhya" id="RAM_k04_S018_V043_B001">न हिंस्यात् रणव्यतिरेकेणेत्यर्थः । आक्रोशो निन्दा आक्षेपोऽवमाननम् अप्रियवादः प्रतिकूलवचनम् त्वं तु न तादृशो राजेति भावः । एतेन राज्ञो वधादौ ब्रह्मवधादिदोष इति सूचितम् ।। 4.18.42,43 ।।</div><br/>
            </div>
            <div class="verse" type="shloka" id="RAM_k04_S018_V044">
                <div class="versetext" uvacha="Valmiki">एवमुक्तस्तु रामेण वाली प्रव्यथितो भृशम्।<br/> न दोषं राघवे दध्यौ धर्मेऽधिगतनिश्चयः॥ 4.18.44॥</div>
                <div class="vyakhya" id="RAM_k04_S018_V044_B001">प्रव्यथितो भगवति मिथ्यादोषोक्त्या प्रव्यथितो न दोषं राघवे दध्यौ तथाध्यानस्यापि पापावहत्वादिति भावः । यद्वा ध्यानेनाऽपि नाविन्दत् शुद्धबुद्धमुक्तस्वभावत्वादिति भावः । धर्मेऽधिगतनिश्चयो भगवद्वचनादेव धर्मविषये जातनिश्चयः ।। 4.18.44,45 ।।</div><br/>
            </div>
            <div class="verse" type="shloka" id="RAM_k04_S018_V045">
                <div class="versetext" uvacha="Valmiki">प्रत्युवाच ततो रामं प्राञ्जलिर्वानरेश्वरः।<br/> यत् त्वमात्थ नरश्रेष्ठ तत् तथैव न संशयः॥ 4.18.45॥</div>
                <div class="vyakhya" id="RAM_k04_S018_V045_B001">प्रव्यथितो भगवति मिथ्यादोषोक्त्या प्रव्यथितो न दोषं राघवे दध्यौ तथाध्यानस्यापि पापावहत्वादिति भावः । यद्वा ध्यानेनाऽपि नाविन्दत् शुद्धबुद्धमुक्तस्वभावत्वादिति भावः । धर्मेऽधिगतनिश्चयो भगवद्वचनादेव धर्मविषये जातनिश्चयः ।। 4.18.44,45 ।।</div><br/>
            </div>
            <div class="verse" type="shloka" id="RAM_k04_S018_V046">
                <div class="versetext" uvacha="Valmiki">प्रतिवक्तुं प्रकृष्टे हि नापकृष्टस्तु शक्नुयात्।<br/> यदयुक्तं मया पूर्वं प्रमादाद् वाक्यमप्रियम्॥ 4.18.46॥</div>
                <div class="vyakhya" id="RAM_k04_S018_V046_B001">प्रकृष्टे प्रकृष्टज्ञानैश्वर्ये । अपकृष्टः मादृश इति शेषः । यत्प्रमादाद्वाक्यमुक्तं तदयुक्तमेव ।। 4.18.46 ।।</div><br/>
            </div>
            <div class="verse" type="shloka" id="RAM_k04_S018_V047">
                <div class="versetext" uvacha="Valmiki">तत्रापि खलु मे दोषं कर्तुं नार्हसि राघव।<br/> त्वं हि दृष्टार्थतत्त्वज्ञः प्रजानां च हिते रतः।<br/> कार्यकारणसिद्धौ च प्रसन्ना बुद्धिरव्यया॥ 4.18.47॥</div>
                <div class="vyakhya" id="RAM_k04_S018_V047_B001">तत्राप्यज्ञानजाप्रियोक्तावपि दोषं कर्तु दोषं भावयितुम् । तत्र हेतुः त्वं हीति । दृष्टेनापरोक्षानुभवेनार्थतत्त्वस्य धर्मादितत्त्वस्य ज्ञाता । कार्यं दण्डः, कारणं तद्धेतुभूतं पापम्, तयोः सिद्धौ निश्चये तव बुद्धिरन्तःकरणं प्रसन्ना निर्मला वैषम्यरहितेत्यर्थः ।। 4.18.47 ।।</div><br/>
            </div>
            <div class="verse" type="shloka" id="RAM_k04_S018_V048">
                <div class="versetext" uvacha="Valmiki">मामप्यवगतं धर्माद् व्यतिक्रान्तपुरस्कृतम्।<br/> धर्मसंहितया वाचा धर्मज्ञ परिपालय॥ 4.18.48॥</div>
                <div class="vyakhya" id="RAM_k04_S018_V048_B001">धर्मादेव व्यतिक्रान्तानां पुरस्कृतमग्रेसरम् । अवगतं तदग्रेसरत्वेन प्रसिद्धं मामपि पापिष्ठतरं धर्मसंहितया वाचा परिपालय, उत्तमलोकान्प्राप्नुहीति वाचानुगृहाणेत्यर्थः ।। 4.18.48 ।।</div><br/>
            </div>
            <div class="verse" type="shloka" id="RAM_k04_S018_V049">
                <div class="versetext" uvacha="Valmiki">बाष्पसंरुद्धकण्ठस्तु वाली सार्तरवः शनैः।<br/> उवाच रामं सम्प्रेक्ष्य पङ्कलग्न इव द्विपः॥ 4.18.49॥</div>
                <div class="vyakhya" id="RAM_k04_S018_V049_B001">उवाच पुत्रादिमायाकृष्टः सन्नुवाचेत्यर्थः ।। 4.18.49 ।।</div><br/>
            </div>
            <div class="verse" type="shloka" id="RAM_k04_S018_V050">
                <div class="versetext" uvacha="Valmiki">न चात्मानमहं शोचे न तारां नापि बान्धवान्।<br/> यथा पुत्रं गुणज्येष्ठमङ्गदं कनकाङ्गदम्॥ 4.18.50॥</div>
                <div class="vyakhya" id="RAM_k04_S018_V050_B001">न त्वात्मानं भगवता त्वया हतत्वाद्भुक्तभोगत्वात् न तारां सुग्रीवस्यापि तस्यामनुरागात् न बान्धवान् सुग्रीवतोऽपि सेवया जीवनलाभात् पुत्रं शोचामि बालत्वात् ।। 4.18.50 ।।</div><br/>
            </div>
            <div class="verse" type="shloka" id="RAM_k04_S018_V051">
                <div class="versetext" uvacha="Valmiki">स ममादर्शनाद् दीनो बाल्यात् प्रभृति लालितः।<br/> तटाक इव पीताम्बुरुपशोषं गमिष्यति॥ 4.18.51॥</div>
                <div class="vyakhya" id="RAM_k04_S018_V051_B001">मया लालितः स ममादर्शनाच्छोषं गमिष्यति । पीताम्बुः सस्याद्युपयोजिताम्बुः ।। 4.18.51 ।।</div><br/>
            </div>
            <div class="verse" type="shloka" id="RAM_k04_S018_V052">
                <div class="versetext" uvacha="Valmiki">बालश्चाकृतबुद्धिश्च एकपुत्रश्च मे प्रियः।<br/> तारेयो राम भवता रक्षणीयो महाबलः॥ 4.18.52॥</div>
                <div class="vyakhya" id="RAM_k04_S018_V052_B001">तारेयस्तारापत्यम् । एकपुत्रत्वेनातिललितत्वम् ।। 4.18.52 ।।</div><br/>
            </div>
            <div class="verse" type="shloka" id="RAM_k04_S018_V053">
                <div class="versetext" uvacha="Valmiki">सुग्रीवे चाङ्गदे चैव विधत्स्व मतिमुत्तमाम्।<br/> त्वं हि गोप्ता च शास्ता च कार्याकार्यविधौ स्थितः॥ 4.18.53॥</div>
                <div class="vyakhya" id="RAM_k04_S018_V053_B001">मतिमुत्तमाम् <span class="quote">मरणान्तानि वैराणि</span> इति न्यायेनेति भावः । सुग्रीवे च तत्रैवेत्यर्थः । भातृस्नेहोद्बोधेन वा तत्राप्यनुग्रहप्रार्थनम् । कार्यविधौ गोप्ता आकार्यविधौ शास्ता ।। 4.18.53,54 ।।</div><br/>
            </div>
            <div class="verse" type="shloka" id="RAM_k04_S018_V054">
                <div class="versetext" uvacha="Valmiki">या ते नरपते वृत्तिर्भरते लक्ष्मणे च या।<br/> सुग्रीवे चाङ्गदे राजंस्तां चिन्तयितुमर्हसि॥ 4.18.54॥</div>
                <div class="vyakhya" id="RAM_k04_S018_V054_B001">मतिमुत्तमाम् <span class="quote">मरणान्तानि वैराणि</span> इति न्यायेनेति भावः । सुग्रीवे च तत्रैवेत्यर्थः । भातृस्नेहोद्बोधेन वा तत्राप्यनुग्रहप्रार्थनम् । कार्यविधौ गोप्ता आकार्यविधौ शास्ता ।। 4.18.53,54 ।।</div><br/>
            </div>
            <div class="verse" type="shloka" id="RAM_k04_S018_V055">
                <div class="versetext" uvacha="Valmiki">मद्दोषकृतदोषां तां यथा तारां तपस्विनीम्।<br/> सुग्रीवो नावमन्येत तथावस्थातुमर्हसि॥ 4.18.55॥</div>
                <div class="vyakhya" id="RAM_k04_S018_V055_B001">मद्दोषकृतदोषां मत्कृतसुग्रीवापकारदोषानुसरणमात्रेण कृतदोषां न तु स्वतः कृततदपकाराम् । तपस्विनीं शोच्याम् । अवस्थातुमवस्थापयितुम् ।। 4.18.55 ।।</div><br/>
            </div>
            <div class="verse" type="shloka" id="RAM_k04_S018_V056">
                <div class="versetext" uvacha="Valmiki">त्वया ह्यनुगृहीतेन शक्यं राज्यमुपासितुम्।<br/> त्वद्वशे वर्तमानेन तव चित्तानुवर्तिना॥ 4.18.56॥</div>
                <div class="vyakhya" id="RAM_k04_S018_V056_B001">राज्यं वानरराज्यम् ।। 4.18.56 ।।</div><br/>
            </div>
            <div class="verse" type="shloka" id="RAM_k04_S018_V057">
                <div class="versetext" uvacha="Valmiki">शक्यं दिवं चार्जयितुं वसुधां चापि शासितुम्।<br/> त्वत्तोऽहं वधमाकांक्षन् वार्यमाणोऽपि तारया॥ 4.18.57॥</div>
                <div class="vyakhya" id="RAM_k04_S018_V057_B001">शक्यमिति । स्वाराज्यमपि त्वत्प्रसादलभ्यमिति भावः । अहं त्वदुपदेशतस्त्वद्दर्शनतश्चेदानीं क्षीणपापस्त्वत्तो वधमुत्तमलोकराज्यफलकमाकाङ्क्षन्नपेक्षमाण इदानीमस्मि । अतस्तारया वार्यमाणोऽपि यद्भ्रात्रा युद्धमुपागतः प्राप्तस्तत्पूर्वकृतपुण्यपरिपाकेनेति शेषः ।। 4.18.57,58 ।।</div><br/>
            </div>
            <div class="verse" type="shloka" id="RAM_k04_S018_V058">
                <div class="versetext" uvacha="Valmiki">सुग्रीवेण सह भ्रात्रा द्वन्द्वयुद्धमुपागतः।<br/> इत्युक्त्वा वानरो रामं विरराम हरीश्वरः॥ 4.18.58॥</div>
                <div class="vyakhya" id="RAM_k04_S018_V058_B001">शक्यमिति । स्वाराज्यमपि त्वत्प्रसादलभ्यमिति भावः । अहं त्वदुपदेशतस्त्वद्दर्शनतश्चेदानीं क्षीणपापस्त्वत्तो वधमुत्तमलोकराज्यफलकमाकाङ्क्षन्नपेक्षमाण इदानीमस्मि । अतस्तारया वार्यमाणोऽपि यद्भ्रात्रा युद्धमुपागतः प्राप्तस्तत्पूर्वकृतपुण्यपरिपाकेनेति शेषः ।। 4.18.57,58 ।।</div><br/>
            </div>
            <div class="verse" type="shloka" id="RAM_k04_S018_V059">
                <div class="versetext" uvacha="Valmiki">स तमाश्वासयद् रामो वालिनं व्यक्तदर्शनम्।<br/> साधुसम्मतया वाचा धर्मतत्त्वार्थयुक्तया॥ 4.18.59॥</div>
                <div class="vyakhya" id="RAM_k04_S018_V059_B001">व्यक्तदर्शनमुद्बुद्धबोधम् ।। 4.18.59 ।।</div><br/>
            </div>
            <div class="verse" type="shloka" id="RAM_k04_S018_V060">
                <div class="versetext" uvacha="Valmiki">न संतापस्त्वया कार्य एतदर्थं प्लवङ्गम।<br/> न वयं भवता चिन्त्या नाप्यात्मा हरिसत्तम।<br/> वयं भवद्विशेषेण धर्मतः कृतनिश्चयाः॥ 4.18.60॥</div>
                <div class="vyakhya" id="RAM_k04_S018_V060_B001">न वयं गुप्तवधरूपाकृत्यकारित्वेन चिन्त्याः । नाप्यात्मा भ्रातृभार्यापहरणरूपाकृत्यकारित्वेन । तत्र हेतुः-- वयमित्यादि । भवद्विशेषेण त्वदपेक्षया विशेषेण विशेषज्ञत्वेन । धर्मतो धर्मशास्त्रमार्गेण । कृते त्वत्कृतपापे स्वकृतवधद्योतकत्वरूपे व्यापारे च निश्चयोऽत्र पापेऽयमेव दण्ड इति निश्चयो येषां तादृशाः ।। 4.18.60 ।।</div><br/>
            </div>
            <div class="verse" type="shloka" id="RAM_k04_S018_V061">
                <div class="versetext" uvacha="Valmiki">दण्ड्ये यः पातयेद् दण्डं दण्ड्यो यश्चापि दण्ड्यते।<br/> कार्यकारणसिद्धार्थावुभौ तौ नावसीदतः॥ 4.18.61॥</div>
                <div class="vyakhya" id="RAM_k04_S018_V061_B001">अत्रार्थे स्मृतिमुपन्यस्यति-- दण्ड्ये य इति । कार्यकारणेति भावप्रधानो निर्देशः । कार्यत्वं दण्ड्यत्वम्, कारणत्वं दण्डयितृत्वं, ताभ्यां सिद्धार्थौ निष्पन्नपरलोकप्रयोजनौ, अत एव नावसीदतः । एवं न्याय्यदण्डकर्तृत्वान्नाहमकृत्यकारी, जातदण्डत्वाच्च त्वमपि न तथेति भावः ।। 4.18.61 ।।</div><br/>
            </div>
            <div class="verse" type="shloka" id="RAM_k04_S018_V062">
                <div class="versetext" uvacha="Valmiki">तद् भवान् दण्डसंयोगादस्माद् विगतकल्मषः।<br/> गतः स्वां प्रकृतिं धर्म्यां दण्डदिष्टेन वर्त्मना॥ 4.18.62॥</div>
                <div class="vyakhya" id="RAM_k04_S018_V062_B001">तदेवाह-- स्वां प्रकृतिं स्वकीयं शुद्धस्वभावत्वम् । दण्डदिष्टेन दण्डबोधकशास्त्रोक्तेन मार्गेण ।। 4.18.62 ।।</div><br/>
            </div>
            <div class="verse" type="shloka" id="RAM_k04_S018_V063">
                <div class="versetext" uvacha="Valmiki">त्यज शोकं च मोहं च भयं च हृदये स्थितम्।<br/> त्वया विधानं हर्यग्र्य न शक्यमतिवर्तितुम्॥ 4.18.63॥</div>
                <div class="vyakhya" id="RAM_k04_S018_V063_B001">भयं भ्रातृभार्याहरणकर्मजनितनरकभयं मद्दूषणनिमित्तपरलोकभयं च दण्डेन कर्मणो नाशान्मद्दूषणस्य मया क्षान्तत्वाच्च । शोकमोहौ तारातारेयविषयौ । विधानं प्राग्भवीयं कर्म । अत्रान्ते दण्डस्यैव संहारात्तिरश्चामपि ज्ञानवतां शास्त्रार्थेऽधिकारो दृढः कृत इति बोध्यम् ।। 4.18.63 ।।</div><br/>
            </div>
            <div class="verse" type="shloka" id="RAM_k04_S018_V064">
                <div class="versetext" uvacha="Valmiki">यथा त्वय्यङ्गदो नित्यं वर्तते वानरेश्वर।<br/> तथा वर्तेत सुग्रीवे मयि चापि न संशयः॥ 4.18.64॥</div>
                <div class="vyakhya" id="RAM_k04_S018_V064_B001">तथा वर्तेत पितृवदेव तं पालयिष्याव इति भावः । अस्मत्तस्तथा वृत्तिः प्राप्नुयादित्यक्षरार्थः ।। 4.18.64 ।।</div><br/>
            </div>
            <div class="verse" type="shloka" id="RAM_k04_S018_V065">
                <div class="versetext" uvacha="Valmiki">स तस्य वाक्यं मधुरं महात्मनः समाहितं धर्मपथानुवर्तितम्।<br/> निशम्य रामस्य रणावमर्दिनो वचः सुयुक्तं निजगाद वानरः॥ 4.18.65॥</div>
                <div class="vyakhya" id="RAM_k04_S018_V065_B001">तस्य वाक्यमात्मनः सुगतेः पुत्रपालनस्य च प्रतिपादकम् ।। 4.18.65 ।।</div><br/>
            </div>
            <div class="verse" type="shloka" id="RAM_k04_S018_V066">
                <div class="versetext" uvacha="Valmiki">शराभितप्तेन विचेतसा मया प्रभाषितस्त्वं यदजानता विभो।<br/> इदं महेन्द्रोपमभीमविक्रम प्रसादितस्त्वं क्षम मे नरेश्वर॥ 4.18.66॥</div>
                <div class="vyakhya" id="RAM_k04_S018_V066_B001">इदं प्रभाषणम् ।। 4.18.66 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे अष्टादशः सर्गः ॥ 18 ॥</div>
        </strong>
    </div>
</body>
</html>