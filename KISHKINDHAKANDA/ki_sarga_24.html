<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_24</title>
</head>
<body>
    <div class="page">
        <strong>
            <div class="section" id="RAM_k04_S024" type="sarga" data-name=" sarga" data-title="किष्किन्धाकाण्डे चतुर्विंशः सर्गः">
            <h1>किष्किन्धाकाण्डे चतुर्विंशः सर्गः </h1>
            <div class="verse" type="shloka" id="RAM_k04_S024_V001">
                <div class="versetext" uvacha="Valmiki">तामाशु वेगेन दुरासदेन त्वभिप्लुतां शोकमहार्णवेन।<br/> पश्यंस्तदा वाल्यनुजस्तरस्वी भ्रातुर्वधेनाप्रतिमेन तेपे॥ 4.24.1॥</div>
                <div class="vyakhya" id="RAM_k04_S024_V001_B001">तां ताराम् । आशु वेगेन शोकमहार्णवेनाभिप्लुतां खिन्नाम् । अप्रतिमेनासदृशेन । आत्मन इति शेषः ।। 4.24.1 ।।</div><br/>
            </div>
            <div class="verse" type="shloka" id="RAM_k04_S024_V002">
                <div class="versetext" uvacha="Valmiki">स बाष्पपूर्णेन मुखेन पश्यन्क्षणेन निर्विण्णमना मनस्वी।<br/> जगाम रामस्य शनैः समीपं भृत्यैर्वृतः सम्परिदूयमानः॥ 4.24.2॥</div>
                <div class="vyakhya" id="RAM_k04_S024_V002_B001">बाष्पपूर्णेन मुखेनोपलक्षितां तारां पश्यन्निर्विण्णमनाः खिन्नः संपरिदूयमानः सम्यगनुतप्यमानः ।। 4.24.2 ।।</div><br/>
            </div> 
            <div class="verse" type="shloka" id="RAM_k04_S024_V003">
                <div class="versetext" uvacha="Valmiki">स तं समासाद्य गृहीतचापमुदात्तमाशीविषतुल्यबाणम्।<br/> यशस्विनं लक्षणलक्षिताङ्गमवस्थितं राघवमित्युवाच॥ 4.24.3॥</div>
                <div class="vyakhya" id="RAM_k04_S024_V003_B001">उदात्तं धीरोदात्तस्वभावम् । लक्षणैः सामुद्रिकशास्त्रोक्तराजलक्षणैर्लक्षितमङ्गं यस्य तम् ।। 4.24.3 ।।</div><br/>
            </div>
            <div class="verse" type="shloka" id="RAM_k04_S024_V004">
                <div class="versetext" uvacha="Valmiki">यथा प्रतिज्ञातमिदं नरेन्द्र कृतं त्वया दृष्टफलं च कर्म।<br/> ममाद्य भोगेषु नरेन्द्रसूनो मनो निवृत्तं हतजीवितेन॥ 4.24.4॥</div>
                <div class="vyakhya" id="RAM_k04_S024_V004_B001">दृष्टफलं राज्यभोगफलं कर्म वालिवधरूपम् । हतजीवितेन कुत्सितजीवितेन साध्येषु भोगेष्वित्यन्वयः ।। 4.24.4 ।।</div><br/>
            </div>
            <div class="verse" type="shloka" id="RAM_k04_S024_V005">
                <div class="versetext" uvacha="Valmiki">अस्यां महिष्यां तु भृशं रुदत्यां पुरेऽतिविक्रोशति दुःखतप्ते।<br/> हते नृपे संशयितेऽङ्गदे च न राम राज्ये रमते मनो मे॥ 4.24.5॥</div>
                <div class="vyakhya" id="RAM_k04_S024_V005_B001">अस्यां तारायाम् । पुरे तत्स्थे जनेऽतिविक्रोशत्यत्यन्तं रुदति । अङ्गदे संशयिते पितृवियोगात्संशयितजीविते ।। 4.24.5 ।।</div><br/>
            </div>
            <div class="verse" type="shloka" id="RAM_k04_S024_V006">
                <div class="versetext" uvacha="Valmiki">क्रोधादमर्षादतिविप्रधर्षाद्भ्रातुर्वधो मेऽनुमतः पुरस्तात्।<br/> हते त्विदानीं हरियूथपेऽस्मिन्सुतीक्ष्णमिक्ष्वाकुवर प्रतप्स्ये॥ 4.24.6॥</div>
                <div class="vyakhya" id="RAM_k04_S024_V006_B001">अतिविप्रधर्षाद्भातृकृताधिकपराभवाद्धेतोर्ममोत्पन्नात्क्रोधादमर्षादसहिष्णुतया च सुतीक्ष्णमतिशयेन प्रतप्स्ये तपामि ।। 4.24.6 ।।</div><br/>
            </div>
            <div class="verse" type="shloka" id="RAM_k04_S024_V007">
                <div class="versetext" uvacha="Valmiki">श्रेयोऽद्य मन्ये मम शैलमुख्ये तस्मिन् हि वासश्चिरमृष्यमूके।<br/> यथा तथा वर्तयतः स्ववृत्त्या नेमं निहत्य त्रिदिवस्य लाभः॥ 4.24.7॥</div>
                <div class="vyakhya" id="RAM_k04_S024_V007_B001">यथातथा येनकेनापि प्रकारेण । स्ववृत्त्या स्वजात्युचितवृत्त्या वर्तयतो जीवत ऋष्यमूकवास एव श्रेयो मन्ये, न तु त्रिदिवस्य लाभ इत्यन्वयः ।। 4.24.7 ।।</div><br/>
            </div>
            <div class="verse" type="shloka" id="RAM_k04_S024_V008">
                <div class="versetext" uvacha="Valmiki">न त्वा जिघांसामि चरेति यन्मा मयं महात्मा मतिमानुवाच।<br/> तस्यैव तद् राम वचोऽनुरूप मिदं वचः कर्म च मेऽनुरूपम्॥ 4.24.8॥</div>
                <div class="vyakhya" id="RAM_k04_S024_V008_B001">तद्वचस्तस्यैवानुरूपम् । ईषत्करघातेऽपि मयि तदकृत्वान्तरभ्रातस्नेहबद्धतया त्वां न जिघांसामि । कदापि चर गच्छेति यत्तद्वच इत्यर्थः । इदं कर्म भ्रातृवधरूपं वचस्तदर्थमाकारणरूपम् ।। 4.24.8 ।।</div><br/>
            </div>
            <div class="verse" type="shloka" id="RAM_k04_S024_V009">
                <div class="versetext" uvacha="Valmiki">भ्राता कथं नाम महागुणस्यभ्रातुर्वधं राम विरोचयेत।<br/> राज्यस्य दुःखस्य च वीर सारं विचिन्तयन् कामपुरस्कृतोऽपि॥ 4.24.9॥</div>
                <div class="vyakhya" id="RAM_k04_S024_V009_B001">कामः पुरस्कृतो येन तादृशोऽपि भ्राता राज्यस्य तत्सुखस्य दुःखस्य भ्रातृवधे भाविदुःखस्य सारं तारतम्यं विचिन्तयन्विचारयन्कथं भ्रातुर्वधं रोचयेत । एवं चाहं तत्तारतम्यानभिज्ञ इति भावः ।। 4.24.9 ।।</div><br/>
            </div>
            <div class="verse" type="shloka" id="RAM_k04_S024_V010">
                <div class="versetext" uvacha="Valmiki">वधो हि मे मतो नासीत् स्वमाहात्म्यव्यतिक्रमात्।<br/> ममासीद् बुद्धिदौरात्म्यात् प्राणहारी व्यतिक्रमः॥ 4.24.10॥</div>
                <div class="vyakhya" id="RAM_k04_S024_V010_B001">उक्तमेव विवृणोति-- वधो हीति । मां हन्तुं तस्य मतिर्नासीदित्यर्थः । तत्र हेतुः-- स्वमाहात्म्यव्यतिक्रमादनुचितकर्मकारी वालीत्ययशःप्रसङ्गभयात् । प्राणहारी भ्रातुरिति शेषः । व्यतिक्रमोऽन्यायः ।। 4.24.10 ।।</div><br/>
            </div>
            <div class="verse" type="shloka" id="RAM_k04_S024_V011">
                <div class="versetext" uvacha="Valmiki">द्रुमशाखावभग्नोऽहं मुहूर्तं परिनिष्टनन्।<br/>  सान्त्वयित्वा त्वनेनोक्तो न पुनः कर्तुमर्हसि॥ 4.24.11॥</div>
                <div class="vyakhya" id="RAM_k04_S024_V011_B001">द्रुमशाखयाऽवभग्नः पलायितः, अत एव मुहूर्तं परिनिष्टनंस्त्वामाक्रोशन्यदाऽभवं तदा तेन भ्रात्रा सान्त्वयित्वा पुनरेवं दुश्चेष्टां कर्तुं नार्हसीत्युक्तः, न पुनार्मां हतवानित्यर्थः ।। 4.24.11 ।।</div><br/>
            </div>
            <div class="verse" type="shloka" id="RAM_k04_S024_V012">
                <div class="versetext" uvacha="Valmiki">भ्रातृत्वमार्यभावश्च धर्मश्चानेन रक्षितः।<br/> मया क्रोधश्च कामश्च कपित्वं च प्रदर्शितम्॥ 4.24.12॥</div>
                <div class="vyakhya" id="RAM_k04_S024_V012_B001">अत एव भ्रातृत्वमित्यादि ।। 4.24.12 ।।</div><br/>
            </div>
            <div class="verse" type="shloka" id="RAM_k04_S024_V013">
                <div class="versetext" uvacha="Valmiki">अचिन्तनीयं परिवर्जनीय मनीप्सनीयं स्वनवेक्षणीयम्।<br/> प्राप्तोऽस्मि पाप्मानमिदं वयस्य भ्रातुर्वधात् त्वाष्ट्रवधादिवेन्द्रः॥ 4.24.13॥</div>
                <div class="vyakhya" id="RAM_k04_S024_V013_B001">अचिन्तनीयं चिन्तयितुमप्ययोग्यम् अत एवार्यैर्नित्यं परिहरणीयं यत्किञ्चिदुपाधिनाप्यनीप्सनीयम् आत्मकर्तृकमपि सर्वथाऽनवेक्षणीयं दर्शनानर्हमिदं प्राप्तोऽस्मि । इदंपदार्थमाह-- पाप्मानमिति । हे वयस्य भ्रातुर्ज्येष्ठस्य भ्रातुर्वधात्पाप्मानं तद्रूपं वस्त्वित्यर्थः । त्वाष्ट्रो विश्वरूपः ।। 4.24.13 ।।</div><br/>
            </div>
            <div class="verse" type="shloka" id="RAM_k04_S024_V014">
                <div class="versetext" uvacha="Valmiki">पाप्मानमिन्द्रस्य मही जलं च वृक्षाश्च कामं जगृहुः स्त्रियश्च।<br/> को नाम पाप्मानमिमं सहेत शाखामृगस्य प्रतिपत्तुमिच्छेत्॥ 4.24.14॥</div>
                <div class="vyakhya" id="RAM_k04_S024_V014_B001">प्रतिपत्तुं प्राप्तुं क इच्छेत्को वा सहेत ग्रहीतुं शक्नुयादित्यर्थः ।। 4.24.14 ।।</div><br/>
            </div>
            <div class="verse" type="shloka" id="RAM_k04_S024_V015">
                <div class="versetext" uvacha="Valmiki">नार्हामि सम्मानमिमं प्रजानां न यौवराज्यं कुत एव राज्यम्।<br/> अधर्मयुक्तं कुलनाशयुक्त मेवंविधं राघव कर्म कृत्वा॥ 4.24.15॥</div>
                <div class="vyakhya" id="RAM_k04_S024_V015_B001">प्रजानां संमानं ताभिः क्रियमाणं स्वसंमाननमपि नार्हामि पापग्रस्तत्वात् । न यौवराज्यं ज्येष्ठस्य पुत्रमङ्गदं राज्ये कृत्वा यथाप्राप्तं यौवराज्यमित्यर्थः । एवंविधं कर्म कृत्वा राज्यं सर्वथा नार्हामीत्यन्वयः ।। 4.24.15 ।।</div><br/>
            </div>
            <div class="verse" type="shloka" id="RAM_k04_S024_V016">
                <div class="versetext" uvacha="Valmiki">पापस्य कर्तास्मि विगर्हितस्य क्षुद्रस्य लोकापकृतस्य लोके।<br/> शोको महान् मामभिवर्ततेऽयं वृष्टेर्यथा निम्नमिवाम्बुवेगः॥ 4.24.16॥</div>
                <div class="vyakhya" id="RAM_k04_S024_V016_B001">क्षुद्रस्य क्षुद्रयोग्यस्य लोके इहलोके विगर्हितस्य निन्दितस्य लोकापकृतस्य परलोकेऽपरमार्थसाधनस्य पापस्य कर्ताऽस्मि । अतो महाञ्शोको मामिव तथाभिवर्तते यथा वृष्टेरम्बुवेगो निम्नम् । इवशब्दस्तथाशब्दार्थे ।। 4.24.16 ।।</div><br/>
            </div>
            <div class="verse" type="shloka" id="RAM_k04_S024_V017">
                <div class="versetext" uvacha="Valmiki">सोदर्यघातापरगात्रवालः संतापहस्ताक्षिशिरोविषाणः।<br/>  एनोमयो मामभिहन्ति हस्ती दृप्तो नदीकूलमिव प्रवृद्धः॥ 4.24.17॥</div>
                <div class="vyakhya" id="RAM_k04_S024_V017_B001">सोदर्यघात एवापरगात्रभागो वालश्च यस्य तज्जसन्ताप एव हस्ताक्षिशिरोविषाणं यस्य सः दृप्तो मत्तः प्रवृद्धो महान् ।। 4.24.17 ।।</div><br/>
            </div>
            <div class="verse" type="shloka" id="RAM_k04_S024_V018">
                <div class="versetext" uvacha="Valmiki">अंहो बतेदं नृवराविषह्यं निवर्तते मे हृदि साधुवृत्तम्।<br/> अग्नौ विवर्णं परितप्यमानं किट्टं यथा राघव जातरूपम्॥ 4.24.18॥</div>
                <div class="vyakhya" id="RAM_k04_S024_V018_B001">सोदर्यघात एवापरगात्रभागो वालश्च यस्य तज्जसन्ताप एव हस्ताक्षिशिरोविषाणं यस्य सः दृप्तो मत्तः प्रवृद्धो महान् ।। 4.24.17 ।।
                    हे नृवर इदमहं पापम् । बत खेदे । अविषह्यं सोढुमशक्यं प्राप्य मे हृदि स्थितं साधु वृत्तं जन्मान्तरार्जितपुण्यं निवर्तते । विवर्णम् अत एवाग्नौ परितप्यमानं जातरूपमविषह्यमशक्यसहावस्थानं प्राप्य किट्टं मलं यथा निवर्तते तथेत्यर्थः । यथा बलवतोत्तमेनाधमः स्थातुं न शक्नोति, तथा बलवताऽधमेन सहोत्तमोऽपीत्याशयः । एवं चानेन पापेन सर्वपुण्यक्षयो जात इति तात्पर्यम् । केचित्तु-- अग्नौ परितप्यमानं जातरूपं स्वर्णं यथा विवर्णं विवर्णताकारकं किट्टं दाहकक्षारद्रव्यं प्राप्य निवर्तते भस्म भवति तथेत्यर्थ इत्याहुः ।। 4.24.18 ।।</div><br/>
            </div>
            <div class="verse" type="shloka" id="RAM_k04_S024_V019">
                <div class="versetext" uvacha="Valmiki">महाबलानां हरियूथपाना मिदं कुलं राघव मन्निमित्तम्।<br/> अस्याङ्गदस्यापि च शोकतापा दर्धस्थितप्राणमितीव मन्ये॥ 4.24.19॥</div>
                <div class="vyakhya" id="RAM_k04_S024_V019_B001">मन्निमित्तम् मयैतत्स्वामिवधादिति भावः । अपि चास्याङ्गदस्य शोकतापाच्च । इतीव मन्य इत्यत्प्रेक्षाबोधकम् ।। 4.24.19 ।।</div><br/>
            </div>
            <div class="verse" type="shloka" id="RAM_k04_S024_V020">
                <div class="versetext" uvacha="Valmiki">सुतः सुलभ्यः सुजनः सुवश्यः कुतस्तु पुत्रः सदृशोऽङ्गदेन।<br/> न चापि विद्येत स वीर देशो यस्मिन् भवेत् सोदरसंनिकर्षः॥ 4.24.20॥</div>
                <div class="vyakhya" id="RAM_k04_S024_V020_B001">सुलभ्यः सुलभ इत्यर्थः ।। 4.24.20 ।।</div><br/>
            </div> 
            <div class="verse" type="shloka" id="RAM_k04_S024_V021">
                <div class="versetext" uvacha="Valmiki">अद्याङ्गदो वीरवरो न जीवे ज्जीवेत माता परिपालनार्थम्।<br/> विना तु पुत्रं परितापदीना सा नैव जीवेदिति निश्चितं मे॥ 4.24.21॥</div>
                <div class="vyakhya" id="RAM_k04_S024_V021_B001">अङ्गदो न जीवेत् । यदि जिवेत्तदा माता तारा पुत्रपालनाय जीवेत् । तदभावे तु सा सर्वथा न जीवेदित्यर्थः ।। 4.24.21 ।।</div><br/>
            </div>
            <div class="verse" type="shloka" id="RAM_k04_S024_V022">
                <div class="versetext" uvacha="Valmiki">सोऽहं प्रवेक्ष्याम्यतिदीप्तमग्निं भ्रात्रा च पुत्रेण च सख्यमिच्छन्।<br/> इमे विचेष्यन्ति हरिप्रवीराः सीतां निदेशे परिवर्तमानाः॥ 4.24.22॥</div>
                <div class="vyakhya" id="RAM_k04_S024_V022_B001">सख्यं समानत्वम् । निदेशे त्वदाज्ञायाम् ।। 4.24.22 ।।</div><br/>
            </div>
            <div class="verse" type="shloka" id="RAM_k04_S024_V023">
                <div class="versetext" uvacha="Valmiki">कृत्स्नं तु ते सेत्स्यति कार्यमेतन्मय्यप्यतीते मनुजेन्द्रपुत्र।<br/> कुलस्य हन्तारमजीवनार्हं रामानुजानीहि कृतागसं माम्॥ 4.24.23॥</div>
                <div class="vyakhya" id="RAM_k04_S024_V023_B001">अनुजानीहि अग्निप्रवेशायेति शेषः ।। 4.24.23 ।।</div><br/>
            </div>
            <div class="verse" type="shloka" id="RAM_k04_S024_V024">
                <div class="versetext" uvacha="Valmiki">इत्येवमार्तस्य रघुप्रवीरः श्रुत्वा वचो वालिजघन्यजस्य।<br/> संजातबाष्पः परवीरहन्ता रामो मुहूर्तं विमना बभूव॥ 4.24.24॥</div>
                <div class="vyakhya" id="RAM_k04_S024_V024_B001">सञ्जातबाष्पो दुःखिप्राणिदर्शनेन । महतामयं स्वभावः ।। 4.24.24 ।।</div><br/>
            </div>
            <div class="verse" type="shloka" id="RAM_k04_S024_V025">
                <div class="versetext" uvacha="Valmiki">तस्मिन् क्षणेऽभीक्ष्णमवेक्षमाणः क्षितिक्षमावान् भुवनस्य गोप्ता।<br/> रामो रुदन्तीं व्यसने निमग्नां समुत्सुकः सोऽथ ददर्श ताराम्॥ 4.24.25॥</div>
                <div class="vyakhya" id="RAM_k04_S024_V025_B001">तस्मिन्क्षणे तस्मिन्नवसरे तारां रुदन्तीमभीक्ष्णं वारंवारमवेक्षमाणो जीवन्तीमिच्छन्क्षितिरिव क्षमावान्समुत्सुकः शोकापनयनायेति शेषः ।। 4.24.25 ।।</div><br/>
            </div>
            <div class="verse" type="shloka" id="RAM_k04_S024_V026">
                <div class="versetext" uvacha="Valmiki">तां चारुनेत्रां कपिसिंहनाथां पतिं समाश्लिष्य तदा शयानाम्।<br/> उत्थापयामासुरदीनसत्त्वां मन्त्रिप्रधानाः कपिराजपत्नीम्॥ 4.24.26॥</div>
                <div class="vyakhya" id="RAM_k04_S024_V026_B001">कपिसिंहनाथां कपिसिंहानां स्वामिनीम् ।। 4.24.26,27 ।।</div><br/>
            </div>
            <div class="verse" type="shloka" id="RAM_k04_S024_V027">
                <div class="versetext" uvacha="Valmiki">सा विस्फुरन्ती परिरभ्यमाणा भर्तुः समीपादपनीयमाना।<br/> ददर्श रामं शरचापपाणिं स्वतेजसा सूर्यमिव ज्वलन्तम्॥ 4.24.27॥</div>
                <div class="vyakhya" id="RAM_k04_S024_V027_B001">कपिसिंहनाथां कपिसिंहानां स्वामिनीम् ।। 4.24.26,27 ।।</div><br/>
            </div>
            <div class="verse" type="shloka" id="RAM_k04_S024_V028">
                <div class="versetext" uvacha="Valmiki">सुसंवृतं पार्थिवलक्षणैश्च तं चारुनेत्रं मृगशावनेत्रा।<br/> अदृष्टपूर्वं पुरुषप्रधान मयं स काकुत्स्थ इति प्रजज्ञे॥ 4.24.28॥</div>
                <div class="vyakhya" id="RAM_k04_S024_V028_B001">पुरुषप्रधानं पुरुषश्रेष्ठम् । सोऽङ्गदोक्तः काकुत्स्थोऽयमिति प्रजज्ञ इति संबन्धः ।। 4.24.28 ।।</div><br/>
            </div>
            <div class="verse" type="shloka" id="RAM_k04_S024_V029">
                <div class="versetext" uvacha="Valmiki">तस्येन्द्रकल्पस्य दुरासदस्य महानुभावस्य समीपमार्या।<br/> आर्तातितूर्णं व्यसनं प्रपन्ना जगाम तारा परिविह्वलन्ती॥ 4.24.29॥</div>
                <div class="vyakhya" id="RAM_k04_S024_V029_B001">परिविह्वलन्ती कष्टेन स्खलनपूर्वं गच्छन्ती ।। 4.24.29 ।।</div><br/>
            </div>
            <div class="verse" type="shloka" id="RAM_k04_S024_V030">
                <div class="versetext" uvacha="Valmiki">तं सा समासाद्य विशुद्धसत्त्वं शोकेन सम्भ्रान्तशरीरभावा।<br/> मनस्विनी वाक्यमुवाच तारा रामं रणोत्कर्षणलब्धलक्ष्यम्॥ 4.24.30॥</div>
                <div class="vyakhya" id="RAM_k04_S024_V030_B001">संभ्रान्तो विस्मृतः शरीरभावो राजस्त्रीत्वादिर्यया सा । रणेषु युद्धेषूत्कर्षणेन सर्वाधिकोत्कर्षेण लक्ष्यं येन । सर्वतोऽधिकवेध्यवेधक इत्यर्थः ।। 4.24.30 ।।</div><br/>
            </div>
            <div class="verse" type="shloka" id="RAM_k04_S024_V031">
                <div class="versetext" uvacha="Valmiki">त्वमप्रमेयश्च दुरासदश्च जितेन्द्रियश्चोत्तमधर्मकश्च।<br/> अक्षीणकीर्तिश्च विचक्षणश्च क्षितिक्षमावान् क्षतजोपमाक्षः॥ 4.24.31॥</div>
                <div class="vyakhya" id="RAM_k04_S024_V031_B001">अप्रमेयो देशतः कालतश्चापरिच्छेद्यो गुणेयत्तया दुर्ज्ञेयश्च । दुरासदो योगिभिरपि प्राप्तुमश्क्यः । उत्तमधर्मकः पुरुषोत्तमधर्मा । अक्षीणकीर्तिः पापवदाभासमानेनापि कर्मणेति शेषः । अत एव पुरुषोत्तमधर्मा क्षतजोपमाक्षो रक्ताक्षः ।। 4.24.31 ।।</div><br/>
            </div>
            <div class="verse" type="shloka" id="RAM_k04_S024_V032">
                <div class="versetext" uvacha="Valmiki">त्वमात्तबाणासनबाणपाणिर्महाबलः संहननोपपन्नः।<br/> मनुष्यदेहाभ्युदयं विहाय दिव्येन देहाभ्युदयेन युक्तः॥ 4.24.32॥</div>
                <div class="vyakhya" id="RAM_k04_S024_V032_B001">आत्तबाणासनश्चासौ बाणपाणिश्चेति कर्मधारयः । संहननं दृढगात्रता, तादृशेन त्वया हतो वाली मनुष्यदेहाभ्युदयं मनुष्यलोकवर्तिदेहप्राप्यमभ्युदयसुखं विहाय दिव्यदेहेन प्राप्यो योऽभ्युदयस्तेन युक्तः । समास आर्षः ।। 4.24.32 ।।</div><br/>
            </div>
            <div class="verse" type="shloka" id="RAM_k04_S024_V033">
                <div class="versetext" uvacha="Valmiki">येनैव बाणेन हतः प्रियो मे तेनैव बाणेन हि मां जहीहि।<br/> हता गमिष्यामि समीपमस्य न मां विना वीर रमेत वाली॥ 4.24.33॥</div>
                <div class="vyakhya" id="RAM_k04_S024_V033_B001">अतः-- येनैवेति । रमेत रंस्यते ।। 4.24.33 ।।</div><br/>
            </div>
            <div class="verse" type="shloka" id="RAM_k04_S024_V034">
                <div class="versetext" uvacha="Valmiki">स्वर्गेऽपि पद्मामलपत्रनेत्र समेत्य सम्प्रेक्ष्य च मामपश्यन्।<br/> न ह्येष उच्चावचताम्रचूडा विचित्रवेषाप्सरसोऽभजिष्यत्॥ 4.24.34॥</div>
                <div class="vyakhya" id="RAM_k04_S024_V034_B001">पद्मस्यामलं यत्पत्रं तद्वन्नेत्र । समेत्याप्सरोभिस्ताः संप्रेक्ष्य च मामपश्यन्न रमेतेत्यन्वयः । उच्चावचैर्नानाप्रकारैस्ताम्रै रक्तपुष्पैः कृतः शेखरो याभिस्ता अप्सरसो नाभजिष्यन्न भेजिष्यति । रक्तपुष्पधारणं वालिवशीकरणाय ।। 4.24.34 ।।</div><br/>
            </div>
            <div class="verse" type="shloka" id="RAM_k04_S024_V035">
                <div class="versetext" uvacha="Valmiki">स्वर्गेऽपि शोकं च विवर्णतां च मया विना प्राप्स्यति वीर वाली।<br/> रम्ये नगेन्द्रस्य तटावकाशे विदेहकन्यारहितो यथा त्वम्॥ 4.24.35॥</div>
                <div class="vyakhya" id="RAM_k04_S024_V035_B001">तटावकाशे तटदेशे ।। 4.24.35 ।।</div><br/>
            </div>
            <div class="verse" type="shloka" id="RAM_k04_S024_V036">
                <div class="versetext" uvacha="Valmiki">त्वं वेत्थ तावद् वनिताविहीनः प्राप्नोति दुःखं पुरुषः कुमारः।<br/> तत् त्वं प्रजानञ्जहि मां न वाली दुःखं ममादर्शनजं भजेत॥ 4.24.36॥</div>
                <div class="vyakhya" id="RAM_k04_S024_V036_B001">यद्वनिताहीनो दुःखं प्राप्नोति तत्त्वं वेत्थ, अतस्तज्जानंस्त्वं मां जहि । कुमारः सुन्दरः पुरुषः । यद्वा दुःखहेतुमाह कुमार इति । कुत्सितो मारो यस्य मारकत्वेन मदनस्य प्रसिद्धेः, अथा कुत्सितो मारो मरणं यस्य मरणादपि दुःखजनकत्वादेवमुक्तिः । भावे घञ् ।। 4.24.36 ।।</div><br/>
            </div>
            <div class="verse" type="shloka" id="RAM_k04_S024_V037">
                <div class="versetext" uvacha="Valmiki">यच्चापि मन्येत भवान् महात्मा स्त्रीघातदोषस्तु भवेन्न मह्यम्।<br/> आत्मेयमस्येति हि मां जहि त्वं न स्त्रीवधः स्यान्मनुजेन्द्रपुत्र॥ 4.24.37॥</div>
                <div class="vyakhya" id="RAM_k04_S024_V037_B001">मह्यं स्त्रीघातदोषो भवेदिति भवान्महात्मा मन्येत तदपि न । इयं ताराऽस्य वालिन आत्मेति ज्ञात्वा जहि । एवं च तदभिन्नत्वान्मम न ते स्त्रीवधदोष इति भावः । महात्मेत्येनेन ताटकावधादिकृतवतः स्त्रीवधोऽकिञ्चित्कर इत्यपि सूचितम् ।। 4.24.37 ।।</div><br/>
            </div>
            <div class="verse" type="shloka" id="RAM_k04_S024_V038">
                <div class="versetext" uvacha="Valmiki">शास्त्रप्रयोगाद् विविधाश्च वेदा दनन्यरूपाः पुरुषस्य दाराः।<br/> दारप्रदानाद्धि न दानमन्यत्प्रदृश्यते ज्ञानवतां हि लोके॥ 4.24.38॥</div>
                <div class="vyakhya" id="RAM_k04_S024_V038_B001">स्त्रीणां पुरुषात्मत्वमेव साधयति-- शास्त्रेति । शास्त्रे शास्त्रीययागाद्यनुष्ठाने प्रकर्षेण सहैव योगादधिकारात् । विविधाच्च वेदात् । <span class="quote">अर्धो वा एष आत्मनो यत्पत्नी</span> इति श्रुतेः । अनन्यरूपा अभिन्नरूपाः । न केवलं दोषाभावमात्रम्, अपि तु स्त्रीदानफलमपीत्याह-- दारेति । अन्यदधिकं दानं नेति भावः ।। 4.24.38 ।।</div><br/>
            </div>
            <div class="verse" type="shloka" id="RAM_k04_S024_V039">
                <div class="versetext" uvacha="Valmiki">त्वं चापि मां तस्य मम प्रियस्य प्रदास्यसे धर्ममवेक्ष्य वीर।<br/> अनेन दानेन न लप्स्यसे त्वमधर्मयोगं मम वीर घातात्॥ 4.24.39॥</div>
                <div class="vyakhya" id="RAM_k04_S024_V039_B001">त्वं चापीति । एवं च <span class="quote">धर्मेण पापमपनुदति</span> इति न्यायेनापि हे वीर ते न मद्वधाद्दोष इति भावः । यद्वा मम वीरस्य पत्युश्छलेन घातात्प्राप्तमधर्मसंबन्धं न लप्स्यसे । किं च तत एव मच्छापतः प्राप्तमधर्मयोगमधर्मफलयोगं स्त्रीवियोगरूपं न लप्स्यसे ममावधे तु लप्स्यस एव । अत एव क्वचित्पठ्यते <span class="quote">अचिरेणैव कालेन त्वया वीर्यबलाहृता । सा सीता मम शापेन न चिरात्त्वयि वत्स्यति ।।</span> इति ।। 4.24.39 ।।</div><br/>
            </div>
            <div class="verse" type="shloka" id="RAM_k04_S024_V040">
                <div class="versetext" uvacha="Valmiki">आर्तामनाथामपनीयमाना मेवंगतां नार्हसि मामहन्तुम्।<br/> अहं हि मातङ्गविलासगामिना प्लवंगमानामृषभेण धीमता।<br/>विना वरार्होत्तमहेममालिना चिरं न शक्ष्यामि नरेन्द्र जीवितुम्॥ 4.24.40॥</div>
                <div class="vyakhya" id="RAM_k04_S024_V040_B001">अपनीयमानाम् प्रियसकाशादन्यत इति शेषः । अहन्तुं नार्हसि अपि तु हन्तुमेवेत्यर्थः । तत्र हेतुः अहं हीति ।। 4.24.40 ।।</div><br/>
            </div>
            <div class="verse" type="shloka" id="RAM_k04_S024_V041">
                <div class="versetext" uvacha="Valmiki">इत्येवमुक्तस्तु विभुर्महात्मा तारां समाश्वास्य हितं बभाषे।<br/> मा वीरभार्ये विमतिं कुरुष्व लोको हि सर्वो विहितो विधात्रा॥ 4.24.41॥</div>
                <div class="vyakhya" id="RAM_k04_S024_V041_B001">वरार्होत्तमहेममालिना श्रेष्ठयोग्योत्तमस्वर्णमालावता ।। 4.24.41 ।।</div><br/>
            </div>
            <div class="verse" type="shloka" id="RAM_k04_S024_V042">
                <div class="versetext" uvacha="Valmiki">तं चैव सर्वं सुखदुःखयोगं लोकोऽब्रवीत् तेन कृतं विधात्रा।<br/> त्रयोऽपि लोका विहितं विधानं नातिक्रमन्ते वशगा हि तस्य॥ 4.24.42॥</div>
                <div class="vyakhya" id="RAM_k04_S024_V042_B001">विमतिं मरणविषयां विरुद्धमतिम् । सर्वो लोको विधात्रा विहितोऽहरादौ सृष्टस्तं लोकं सुखदुःखाभ्यामवर्ज्याभ्यां योगोऽस्य तं तेनैव विधात्रा कृतम् । लोक्यतेऽनेनेति लोको वेदोऽब्रवीत् । <span class="quote">न ह वै सशरीरस्य सतः प्रियाप्रिययोरपहतिरस्ति</span> इति श्रुतेः ।। 4.24.42 ।।</div><br/>
            </div>
            <div class="verse" type="shloka" id="RAM_k04_S024_V043">
                <div class="versetext" uvacha="Valmiki">प्रीतिं परां प्राप्स्यसि तां तथैव पुत्रश्च ते प्राप्स्यति यौवराज्यम्।<br/> धात्रा विधानं विहितं तथैव न शूरपत्न्यः परिदेवयन्ति॥ 4.24.43॥</div>
                <div class="vyakhya" id="RAM_k04_S024_V043_B001">त्रयोऽपि लोका लोकत्रयवासिनोऽपि जना विधातृविहितं विधानं नातिक्रमन्ते । हि यतस्तस्य वशगा ब्रह्मादिस्थावरान्ताः । वाली परां प्रीतिं त्वत्संबन्धजां प्राप्स्यति मत्सङ्कल्पात् । किं च भवत्यपि वालिसंबन्धजां प्रीतिं सुग्रीवसंबन्धात्प्राप्स्यसि । ते पुत्रो यौवराज्यं प्रप्स्यति च । चेनाहमपि सापं प्राप्स्याम्येवेति ।। 4.24.43 ।।</div><br/>
            </div>
            <div class="verse" type="shloka" id="RAM_k04_S024_V044">
                <div class="versetext" uvacha="Valmiki">आश्वासिता तेन महात्मना तु प्रभावयुक्तेन परंतपेन।<br/> सा वीरपत्नी ध्वनता मुखेन सुवेषरूपा विरराम तारा॥ 4.24.44॥</div>
                <div class="vyakhya" id="RAM_k04_S024_V044_B001">धात्रेदं विधानं तथैव विहितम्, यथा मयोक्तं कृतं च । अनेन सर्वज्ञत्वशक्तिराविष्कृता । एवमीश्वरकृतं सर्वं ज्ञात्वा शूरपत्न्यो न शोचन्ति । ध्वनता मुखेनोपलक्षिता विरराम त्यक्तपरिदेवनाऽभूत् ।। 4.24.44 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे चतुर्विंशः सर्गः ॥ 24 ॥</div>
        </strong>
    </div>
</body>
</html>