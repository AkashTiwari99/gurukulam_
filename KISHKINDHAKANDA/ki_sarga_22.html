<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_22</title>
</head>
<body>
    <div class="page">
        <strong>
            <div class="section" id="RAM_k04_S022" type="sarga" data-name=" sarga" data-title="किष्किन्धाकाण्डे द्वाविंशः सर्गः">
            <h1>किष्किन्धाकाण्डे द्वाविंशः सर्गः </h1>
            <div class="verse" type="shloka" id="RAM_k04_S022_V001">
                <div class="versetext" uvacha="Valmiki">वीक्षमाणस्तु मन्दासुः सर्वतो मन्दमुच्छ्वसन्।<br/> आदावेव तु सुग्रीवं ददर्शानुजमग्रतः॥ 4.22.1॥</div>
                <div class="vyakhya" id="RAM_k04_S022_V001_B001">सर्वतो वीक्षमाणः स आत्मजस्याग्रतः स्थितं सुग्रीवमेवादौ ददर्श ।। 4.22.1 ।।</div><br/>
            </div>
            <div class="verse" type="shloka" id="RAM_k04_S022_V002">
                <div class="versetext" uvacha="Valmiki">तं प्राप्तविजयं वाली सुग्रीवं प्लवगेश्वरम्।<br/> आभाष्य व्यक्तया वाचा सस्नेहमिदमब्रवीत्॥ 4.22.2॥</div>
                <div class="vyakhya" id="RAM_k04_S022_V002_B001">आभाष्य सुग्रीवेति संबोध्य ।। 4.22.2 ।।</div><br/>
            </div> 
            <div class="verse" type="shloka" id="RAM_k04_S022_V003">
                <div class="versetext" uvacha="Valmiki">सुग्रीव दोषेण न मां गन्तुमर्हसि किल्बिषात्।<br/> कृष्यमाणं भविष्येण बुद्धिमोहेन मां बलात्॥ 4.22.3॥</div>
                <div class="vyakhya" id="RAM_k04_S022_V003_B001">हे सुग्रीव मां किल्बिषात्प्राग्भवीयदुष्कृतवशाद्भविष्येण भविष्यताऽवश्यंभाविना बुद्धिमोहेन त्वयि शत्रुबुद्धिरूपेण बलात्कृष्यमाणं मां ज्ञात्वा त्वं दोषेण स्वापकारदोषवत्त्वेन मां गन्तुमवगन्तुं नार्हसि ।। 4.22.3 ।।</div><br/>
            </div>
            <div class="verse" type="shloka" id="RAM_k04_S022_V004">
                <div class="versetext" uvacha="Valmiki">युगपद् विहितं तात न मन्ये सुखमावयोः।<br/> सौहार्दं भ्रातृयुक्तं हि तदिदं जातमन्यथा॥ 4.22.4॥</div>
                <div class="vyakhya" id="RAM_k04_S022_V004_B001">कार्यानुमितं कर्मप्राबल्यं दर्शयति-- युगपदिति । भ्रातृयुक्तं भ्रात्रोर्युक्तमुचितं सौहार्दं सुखं च राज्यसुखं चावयोः कर्मणा युगपन्न विहितमिति मन्ये, यतस्तदिदमुचितमपि सौहार्दं सुखं चान्यथा जातम् विघटितमित्यर्थः ।। 4.22.4 ।।</div><br/>
            </div>
            <div class="verse" type="shloka" id="RAM_k04_S022_V005">
                <div class="versetext" uvacha="Valmiki">प्रतिपद्य त्वमद्यैव राज्यमेषां वनौकसाम्।<br/> मामप्यद्यैव गच्छन्तं विद्धि वैवस्वतक्षयम्॥ 4.22.5॥</div>
                <div class="vyakhya" id="RAM_k04_S022_V005_B001">अथ रामशरक्षीणपापत्वात्प्राप्तदिव्यप्रकृतिः स्वयमेव सुग्रीवाय स्वानन्तरं प्राप्तं राज्यं ददाति प्रतिपद्येति । प्रतिपद्यस्वेत्यर्थः । वैवस्वतक्षयं यमगृहम् । ननु राजनि मृते तत्पुत्र एव राज्याधिकारी न तु तत्कनीयान्भ्रातेति चेन्न, पुत्रस्य बालत्वेन राज्यरक्षणासामर्थ्याद्बलवदाश्रितत्वाच्च पुत्रनाशो मा भूदिति तथोक्तेः । भगवता रामेणापि राज्यरक्षणासामर्थ्येनाङ्गदस्य सुग्रीवोऽभिषिक्तो राज्ये । यौवराज्ये चाङ्गदः । सुग्रीवानन्तरं त्वङ्गदस्यैव राज्याधिकारः, न तु सुग्रीवपुत्राणामज्येष्ठपुत्रत्वादित्याहुः ।। 4.22.5 ।।</div><br/>
            </div>
            <div class="verse" type="shloka" id="RAM_k04_S022_V006">
                <div class="versetext" uvacha="Valmiki">जीवितं च हि राज्यं च श्रियं च विपुलां तथा।<br/> प्रजहाम्येष वै तूर्णमहं चागर्हितं यशः॥ 4.22.6॥</div>
                <div class="vyakhya" id="RAM_k04_S022_V006_B001">अगर्हितं यशः प्रशस्तं यशो वाली केनाप्यवध्य इत्येवम् । तच्च प्रजहामि एकेनैव शरेण रामहतत्वादिति प्राञ्चः । अन्ये तु-- चस्त्वर्थे यश इत्युत्तरं बोध्यः । अगर्हितं यशस्तु प्राप्नोमीति शेषः । वाली भगवता रामेण छन्नेन हत इत्येवंरूपं च यश इत्याहुः ।। 4.22.6 ।।</div><br/>
            </div>
            <div class="verse" type="shloka" id="RAM_k04_S022_V007">
                <div class="versetext" uvacha="Valmiki">अस्यां त्वहमवस्थायां वीर वक्ष्यामि यद् वचः।<br/> यद्यप्यसुकरं राजन् कर्तुमेव त्वमर्हसि॥ 4.22.7॥</div>
                <div class="vyakhya" id="RAM_k04_S022_V007_B001">अस्यामवस्थायां चरमदशायां यद्यप्यसुकरं मयात्यन्तमपकृतत्वात्, तथापि कर्तुमर्हस्येवेति योजना । सात्त्विकत्वात्सात्त्विकसमाश्रयणाच्चेत्याशयः । स्वयं राज्यस्य दत्तत्वाद्राजन्निति संबोधनम् ।। 4.22.7 ।।</div><br/>
            </div>
            <div class="verse" type="shloka" id="RAM_k04_S022_V008">
                <div class="versetext" uvacha="Valmiki">सुखार्हं सुखसंवृद्धं बालमेनमबालिशम्।<br/> बाष्पपूर्णमुखं पश्य भूमौ पतितमङ्गदम्॥ 4.22.8॥</div>
                <div class="vyakhya" id="RAM_k04_S022_V008_B001">तदेवाह सुखर्हमिति । अबालिशं समर्थम् ।। 4.22.8 ।।</div><br/>
            </div>
            <div class="verse" type="shloka" id="RAM_k04_S022_V009">
                <div class="versetext" uvacha="Valmiki">मम प्राणैः प्रियतरं पुत्रं पुत्रमिवौरसम्।<br/> मया हीनमहीनार्थं सर्वतः परिपालय॥ 4.22.9॥</div>
                <div class="vyakhya" id="RAM_k04_S022_V009_B001">प्राणैः प्राणेभ्यो मम पुत्रं स्वमौरसं पुत्रमिवाहीनार्थमक्षीणैहिकसकलप्रयोजनं यथा तथा सर्वतः सर्वत्र देशे काले च पालय । स्वानन्तरमस्यैव राज्यं देहीति व्यङ्ग्यम् ।। 4.22.9 ।।</div><br/>
            </div>
            <div class="verse" type="shloka" id="RAM_k04_S022_V010">
                <div class="versetext" uvacha="Valmiki">त्वमप्यस्य पिता दाता परित्राता च सर्वशः।<br/> भयेष्वभयदश्चैव यथाहं प्लवगेश्वर॥ 4.22.10॥</div>
                <div class="vyakhya" id="RAM_k04_S022_V010_B001">पालनप्रकारमेव दर्शयति-- त्वमपीति । सर्वत्र भवेति शेषः ।। 4.22.10 ।।</div><br/>
            </div>
            <div class="verse" type="shloka" id="RAM_k04_S022_V011">
                <div class="versetext" uvacha="Valmiki">एष तारात्मजः श्रीमांस्त्वया तुल्यपराक्रमः।<br/> रक्षसां च वधे तेषामग्रतस्ते भविष्यति॥ 4.22.11॥</div>
                <div class="vyakhya" id="RAM_k04_S022_V011_B001">उक्तं स्वपुत्रस्याबालिशत्वं दर्शयति एष इति । रक्षसां वधे रामप्रत्युपकारप्रसङ्गप्राप्ते ।। 4.22.11 ।।</div><br/>
            </div>
            <div class="verse" type="shloka" id="RAM_k04_S022_V012">
                <div class="versetext" uvacha="Valmiki">अनुरूपाणि कर्माणि विक्रम्य बलवान् रणे।<br/> करिष्यत्येष तारेयस्तेजस्वी तरुणोऽङ्गदः॥ 4.22.12॥</div>
                <div class="vyakhya" id="RAM_k04_S022_V012_B001">अनुरूपाणि मदनुरूपाणि ।। 4.22.12 ।।</div><br/>
            </div>
            <div class="verse" type="shloka" id="RAM_k04_S022_V013">
                <div class="versetext" uvacha="Valmiki">सुषेणदुहिता चेयमर्थसूक्ष्मविनिश्चये।<br/> औत्पातिके च विविधे सर्वतः परिनिष्ठिता॥ 4.22.13॥</div>
                <div class="vyakhya" id="RAM_k04_S022_V013_B001">तारारक्षणं तत उपकारमादर्श्य सूचयति सुषेणेति । तद्दुहिता तारा अर्थानां मध्ये सूक्ष्मः परमदुर्ज्ञेयो योऽर्थस्तस्य निश्चये, औत्पातिके विविधे नानाप्रकारोत्पातमूचितापत्कालिकानुष्ठेयनिश्चये, सर्वत ऐहिकामुष्मिकनिश्चये च, परिनिष्ठिताऽतिसमर्था ।। 4.22.13 ।।</div><br/>
            </div>
            <div class="verse" type="shloka" id="RAM_k04_S022_V014">
                <div class="versetext" uvacha="Valmiki">यदेषा साध्विति ब्रूयात् कार्यं तन्मुक्तसंशयम्।<br/> नहि तारामतं किंचिदन्यथा परिवर्तते॥ 4.22.14॥</div>
                <div class="vyakhya" id="RAM_k04_S022_V014_B001">ततः किं तत्राह यदिति । तत्कार्यं त्यक्तसंशयं कार्यमनुष्ठेयम् । तदेव द्रढयति नहीति । मदनुभवसिद्धमेतदिति भावः । अनेन त्रैवर्णिकेतरत्वेन तरुणत्वेनावश्यं कर्तव्यपुरुषान्तरस्वीकारायास्ताराया देवरत्वात्सुग्रीवस्य स्वीकारोऽप्यनुमत इति गम्यते ।। 4.22.14 ।।</div><br/>
            </div>
            <div class="verse" type="shloka" id="RAM_k04_S022_V015">
                <div class="versetext" uvacha="Valmiki">राघवस्य च ते कार्यं कर्तव्यमविशङ्कया।<br/> स्यादधर्मो ह्यकरणे त्वां च हिंस्यादमानितः॥ 4.22.15॥</div>
                <div class="vyakhya" id="RAM_k04_S022_V015_B001">अथ भ्रात्रे वक्तव्यमुपदेशमाह राघवस्येति । अकरणेऽधर्मः स्यात् मिथ्याप्रतिज्ञात्वापत्तेरिति भावः । एवं पारलौकिकमनिष्टं प्रदर्श्यैहिकमपि तदाह-- त्वां चेति । मामिव धर्मभ्रष्टत्वादिति भावः ।। 4.22.15 ।।</div><br/>
            </div>
            <div class="verse" type="shloka" id="RAM_k04_S022_V016">
                <div class="versetext" uvacha="Valmiki">इमां च मालामाधत्स्व दिव्यां सुग्रीव काञ्चनीम्।<br/> उदारा श्रीः स्थिता ह्यस्यां सम्प्रजह्यान्मृते मयि॥ 4.22.16॥</div>
                <div class="vyakhya" id="RAM_k04_S022_V016_B001">अथ राज्यानुमतिं क्रिययाऽपि दर्शयति इमां चेति । उदारा प्रशस्ता श्रीर्जयलक्ष्मीरस्यां स्थिता महेन्द्रानुग्रहात्, हि यतो मृते मयि शवस्पर्शादेनां सा श्रीर्जह्यात् अत इदानीमेवेमां गृहाणेति भावः ।। 4.22.16 ।।</div><br/>
            </div>
            <div class="verse" type="shloka" id="RAM_k04_S022_V017">
                <div class="versetext" uvacha="Valmiki">इत्येवमुक्तः सुग्रीवो वालिना भ्रातृसौहृदात्।<br/> हर्षं त्यक्त्वा पुनर्दीनो ग्रहग्रस्त इवोडुराट्॥ 4.22.17॥</div>
                <div class="vyakhya" id="RAM_k04_S022_V017_B001">एवं वालिवचः श्रुत्वा, पूर्वं वाली दुष्ट इति बुद्ध्या तद्वधे जातं हर्षमिदानीमेव सौमनस्यदर्शनेन त्यक्त्वा दीनः विषण्णोऽभूदित्यर्थः । ग्रहग्रस्तो राहुग्रस्तः ।। 4.22.17 ।।</div><br/>
            </div>
            <div class="verse" type="shloka" id="RAM_k04_S022_V018">
                <div class="versetext" uvacha="Valmiki">तद्वालिवचनाच्छान्तः कुर्वन् युक्तमतन्द्रितः।<br/> जग्राह सोऽभ्यनुज्ञातो मालां तां चैव काञ्चनीम्॥ 4.22.18॥</div>
                <div class="vyakhya" id="RAM_k04_S022_V018_B001">तद्वालिवचनात्तादृशवालवचनेन शान्तः शान्तवैरो युक्तं भ्रातृस्नेहोचितदर्शनादिव्यवहारमतन्द्रितः कुर्वन्मालाग्रहणे वालिनाऽभ्यनुज्ञातो मालां जग्राह ।। 4.22.18 ।।</div><br/>
            </div>
            <div class="verse" type="shloka" id="RAM_k04_S022_V019">
                <div class="versetext" uvacha="Valmiki">तां मालां काञ्चनीं दत्त्वा दृष्ट्वा चैवात्मजं स्थितम्।<br/> संसिद्धः प्रेत्यभावाय स्नेहादङ्गदमब्रवीत्॥ 4.22.19॥</div>
                <div class="vyakhya" id="RAM_k04_S022_V019_B001">प्रेत्यभावाय संसिद्धो निश्चितमरणः ।। 4.22.19 ।।</div><br/>
            </div>
            <div class="verse" type="shloka" id="RAM_k04_S022_V020">
                <div class="versetext" uvacha="Valmiki">देशकालौ भजस्वाद्य क्षममाणः प्रियाप्रिये।<br/> सुखदुःखसहः काले सुग्रीववशगो भव॥ 4.22.20॥</div>
                <div class="vyakhya" id="RAM_k04_S022_V020_B001">देशकालौ तत्तत्कर्मोचितौ भजस्व जानीहि । प्रियाप्रिये इष्टानिष्टयोगजे काले सेवाकाले सुग्रीववशगस्तत्सेवापरो भव ।। 4.22.20 ।।</div><br/>
            </div> 
            <div class="verse" type="shloka" id="RAM_k04_S022_V021">
                <div class="versetext" uvacha="Valmiki">यथा हि त्वं महाबाहो लालितः सततं मया।<br/> न तथा वर्तमानं त्वां सुग्रीवो बहु मन्यते॥ 4.22.21॥</div>
                <div class="vyakhya" id="RAM_k04_S022_V021_B001">विपक्षे बाधकमाह यथा हीति । बालतया केवलं लालितो यथा सेवोचितकालेऽपि सेवारहितोऽवर्तिष्ट, तथा सेवाराहित्येन वर्तमानं त्वां सुग्रीवो न बहु मन्येत, अतः सेवां कुर्वित्युपदेशः ।। 4.22.21 ।।</div><br/>
            </div>
            <div class="verse" type="shloka" id="RAM_k04_S022_V022">
                <div class="versetext" uvacha="Valmiki">नास्यामित्रैर्गतं गच्छेर्मा शत्रुभिररिंदम।<br/> भर्तुरर्थपरो दान्तः सुग्रीववशगो भव॥ 4.22.22॥</div>
                <div class="vyakhya" id="RAM_k04_S022_V022_B001">किं चास्य सुग्रीवस्यामित्रैरनुपकारकैस्तथा शत्रुभिरपकारकैश्च गतं संगतं सख्यं मा गच्छेः मा गच्छ । भर्तुः सुग्रीवस्यार्थपरः प्रयोजनसाधनपरः ।। 4.22.22 ।।</div><br/>
            </div>
            <div class="verse" type="shloka" id="RAM_k04_S022_V023">
                <div class="versetext" uvacha="Valmiki">न चातिप्रणयः कार्यः कर्तव्योऽप्रणयश्च ते।<br/> उभयं हि महादोषं तस्मादन्तरदृग् भव॥ 4.22.23॥</div>
                <div class="vyakhya" id="RAM_k04_S022_V023_B001">नातिप्रणयः पुत्रत्वात् अप्रणयश्च न कार्यः अस्मद्वधादिनाऽन्तरदृक् <span class="quote">अत्यासत्तिर्विनाशाय त्वतिदूरं तु निष्फलम् । सेवा मध्यमभावेन राजवह्निगुरुस्त्रियाम् ।।</span> इति न्यायेन मध्यममार्गमवलम्बस्वेत्याशयः ।। 4.22.23,24 ।।</div><br/>
            </div>
            <div class="verse" type="shloka" id="RAM_k04_S022_V024">
                <div class="versetext" uvacha="Valmiki">इत्युक्त्वाथ विवृत्ताक्षः शरसम्पीडितो भृशम्।<br/> विवृतैर्दशनैर्भीमैर्बभूवोत्क्रान्तजीवितः॥ 4.22.24॥ </div>
                <div class="vyakhya" id="RAM_k04_S022_V024_B001">नातिप्रणयः पुत्रत्वात् अप्रणयश्च न कार्यः अस्मद्वधादिनाऽन्तरदृक् <span class="quote">अत्यासत्तिर्विनाशाय त्वतिदूरं तु निष्फलम् । सेवा मध्यमभावेन राजवह्निगुरुस्त्रियाम् ।।</span> इति न्यायेन मध्यममार्गमवलम्बस्वेत्याशयः ।। 4.22.23,24 ।।</div><br/>
            </div>
            <div class="verse" type="shloka" id="RAM_k04_S022_V025">
                <div class="versetext" uvacha="Valmiki">ततो विचुक्रुशुस्तत्र वानरा हतयूथपाः।<br/> परिदेवयमानास्ते सर्वे प्लवगसत्तमाः॥ 4.22.25॥</div>
                <div class="vyakhya" id="RAM_k04_S022_V025_B001">हतो यूथपो येषां तादृशाः परिदेवयमाना विचुक्रुशुरित्यन्वयः ।। 4.22.25 ।।</div><br/>
            </div>
            <div class="verse" type="shloka" id="RAM_k04_S022_V026">
                <div class="versetext" uvacha="Valmiki">किष्किन्धा ह्यद्य शून्या च स्वर्गते वानरेश्वरे।<br/> उद्यानानि च शून्यानि पर्वताः काननानि च॥ 4.22.26॥</div>
                <div class="vyakhya" id="RAM_k04_S022_V026_B001">अस्यैव प्रपञ्चःकिष्किन्धेत्यादि ।। 4.22.26,27 ।।</div><br/>
            </div>
            <div class="verse" type="shloka" id="RAM_k04_S022_V027">
                <div class="versetext" uvacha="Valmiki">हते प्लवगशार्दूले निष्प्रभा वानराः कृताः।<br/> यस्य वेगेन महता काननानि वनानि च॥ 4.22.27॥</div>
                <div class="vyakhya" id="RAM_k04_S022_V027_B001">अस्यैव प्रपञ्चःकिष्किन्धेत्यादि ।। 4.22.26,27 ।।</div><br/>
            </div>
            <div class="verse" type="shloka" id="RAM_k04_S022_V028">
                <div class="versetext" uvacha="Valmiki">पुष्पौघेणानुबद्‍ध्यन्ते करिष्यति तदद्य कः।<br/> येन दत्तं महद् युद्धं गन्धर्वस्य महात्मनः॥ 4.22.28॥</div>
                <div class="vyakhya" id="RAM_k04_S022_V028_B001">गोलभत्य तदाख्यस्य । महद्युद्धं पञ्चदशवर्षावध्यहोरात्रमविश्रमं युद्धम् । तदेवाहनैवेति ।। 4.22.28 ।।</div><br/>
            </div>
            <div class="verse" type="shloka" id="RAM_k04_S022_V029">
                <div class="versetext" uvacha="Valmiki">गोलभस्य महाबाहोर्दश वर्षाणि पञ्च च।<br/> नैव रात्रौ न दिवसे तद् युद्धमुपशाम्यति॥ 4.22.29॥</div>
                <div class="vyakhya" id="RAM_k04_S022_V029_B001">दंष्ट्राकरालवान् आर्षः स्वार्थे मतुप् दंष्ट्राकराल इत्यर्थः । अस्माकं सर्वाभयंकरः सर्वेभ्योऽभयङ्करः स एष वीरः कथं निपातितः ।। 4.22.29 ।।</div><br/>
            </div>
            <div class="verse" type="shloka" id="RAM_k04_S022_V030">
                <div class="versetext" uvacha="Valmiki">ततः षोडशमे वर्षे गोलभो विनिपातितः।<br/> तं हत्वा दुर्विनीतं तु वाली दंष्ट्राकरालवान्।<br/> सर्वाभयंकरोऽस्माकं कथमेष निपातितः॥ 4.22.30॥</div>
                <div class="vyakhya" id="RAM_k04_S022_V030_B001">वनेचराः प्लवङ्गमा न शर्म लेभिरे इत्यन्वयः । अपरं वनेचरा इति गवां विशेषणम् ।। 4.22.30 ।।</div><br/>
            </div>
            <div class="verse" type="shloka" id="RAM_k04_S022_V031">
                <div class="versetext" uvacha="Valmiki">हते तु वीरे प्लवगाधिपे तदा प्लवङ्गमास्तत्र न शर्म लेभिरे।<br/> वनेचराः सिंहयुते महावने यथा हि गावो निहते गवां पतौ॥ 4.22.31॥</div>
                <div class="vyakhya" id="RAM_k04_S022_V031_B001"><span class="quote">समीक्ष्य सा</span> इति पाठः ।। 4.22.31 ।।</div><br/>
            </div>
            <div class="verse" type="shloka" id="RAM_k04_S022_V032">
                <div class="versetext" uvacha="Valmiki">ततस्तु तारा व्यसनार्णवप्लुता मृतस्य भर्तुर्वदनं समीक्ष्य सा।<br/> जगाम भूमिं परिरभ्य वालिनं महाद्रुमं छिन्नमिवाश्रिता लता॥ 4.22.32॥</div>
                <div class="vyakhya" id="RAM_k04_S022_V032_B001"><span class="quote">समीक्ष्य सा</span> इति पाठः ।। 4.22.32 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे द्वाविंशः सर्गः ॥ 22 ॥</div>
        </strong>
    </div>
</body>
</html>